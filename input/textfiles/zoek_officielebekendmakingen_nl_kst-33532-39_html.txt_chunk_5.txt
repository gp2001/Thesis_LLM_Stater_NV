Verschillende
entiteiten binnen de groep hebben daartoe middelen beschikbaar gesteld voor REAAL
N.V. (o.a. SNS Bank en REAAL Schadeverzekeringen N.V.). Ook de holding SNS REAAL,
heeft toen – zoals reeds gemeld in de kamerbrief van 18 december 2013 (Kamerstuk ) – EUR 250 miljoen ter beschikking gesteld aan REAAL N.V. vanuit de tijdens de nationalisatie
ontvangen kapitaalinjectie van EUR 300 miljoen in de Holding. Deze diende om het belang
van de Staat als aandeelhouder te waarborgen omdat de verbeterde solvabiliteit in
principe een gunstig effect heeft op de verkoop van REAAL N.V. In totaal betekende bovenstaande ontwikkelingen en noodzakelijke correcties dat de
solvabiliteitsratio van verzekeringsgroep REAAL – ondanks de interne balansversterking
in het vierde kwartaal van 2013 – daalde van 176% per vierde kwartaal 2012 naar 156%
per derde kwartaal 2014. Hoewel deze ratio nog ruim boven het wettelijke solvabiliteitsminimum van 100% ligt,
hanteren verzekeraars veelal een interne norm die daar sterk boven ligt, aangezien
Solvency I onvoldoende rekening houdt met het risicoprofiel van een verzekeraar. REAAL
N.V. heeft de interne minimumnorm op 175% gesteld; deze werd in het najaar van 2013
onderschreden. Met de invoering van het nieuwe meer risicogebaseerde toezichtkader
van Solvency II per 1 januari 2016 zullen de solvabiliteitseisen strenger worden. Sinds 2014 voeren verzekeraars de eerste solvabiliteitsberekeningen volgens de Solvency
II maatstaf uit. Voor REAAL N.V. blijkt het «Solvency II»-kader meer knellend te zijn
dan het «Solvency I»-kader; dit geldt overigens voor de meeste verzekeraars. Voor de volledigheid merk ik nog op dat de ontwikkelingen in de solvabiliteitsratio
van verzekeringsgroep REAAL kunnen worden toegerekend aan de grootste verzekeringsdochter,
levensverzekeraar SRLEV N.V.: de solvabiliteit van SRLEV N.V. is sinds 31 december
2012 gedaald van 211% naar 164% per 30 september 2014 (onder Solvency I). De solvabiliteit van de (kleinere) schadeverzekeraar is daarnaast sinds 31 december
2012 gedaald van 490% naar 222% per 30 september 2014 (idem, onder Solvency I). De solvabiliteitsratio van 156% van verzekeringsgroep REAAL per derde kwartaal van
2014 bevindt zich dus al geruime tijd onder de interne norm van de verzekeraar. Ook
de Solvency II ratio staat onder druk. In reactie op deze lage solvabiliteit, heeft
REAAL gedurende 2014 de risico’s in de beleggingsportefeuille verlaagd, met als doel
de solvabiliteit tegen markt- en renterisico te beschermen. Daarmee is de mogelijkheid
voor een zelfstandige verbetering van de solvabiliteit aanzienlijk afgenomen. Om die
reden dient REAAL N.V. haar kapitaalpositie te versterken.