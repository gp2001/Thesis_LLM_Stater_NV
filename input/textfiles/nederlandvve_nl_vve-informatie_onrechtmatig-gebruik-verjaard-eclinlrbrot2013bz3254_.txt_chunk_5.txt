De VVE heeft er recht en belang bij dat Marcan het appartement met bijbehorend souterrain gebruikt overeenkomstig de in de splitsingsakte genoemde bestemming. Het gebruik van het appartement als bordeel beïnvloedt de waarde van de appartementen van de overige appartementseigenaren zeer negatief. Ondanks verzoeken daartoe heeft Marcan geweigerd het gebruik van het appartement als bordeel te staken. 6.Het verweer in reconventie 6.1 Het verweer van Marcan strekt tot niet-ontvankelijk verklaring van de VVE in haar vorderingen, althans tot afwijzing daarvan, met veroordeling van de VVE in de proceskosten vermeerderd met de wettelijke rente daarover. 6.2 Marcan heeft de volgende verweren gevoerd. 6.2.1 De bestuurder van de VVE is gelet op het bepaalde in artikel 40 van de splitsingsakte slechts bevoegd tot het instellen van een rechtsvordering na machtiging daartoe door de gezamenlijke appartementseigenaren. Die machtiging ontbreekt. De VVE dient dan ook niet-ontvankelijk te worden verklaard in haar vordering. 6.2.2 Marcan is vrij het gedeelte van zijn appartement dat niet tot de gemeenschappelijke eigendom van de VVE behoort naar eigen inzicht te gebruiken. Marcan dient zich slechts te onthouden van handelingen in en/of wijzigingen aan zijn appartement indien zij nadeel toebrengen aan de gemeenschappelijke zaken. Daarvan is geen sprake, zodat voor de vordering van de VVE tot verwijdering van de door Marcan in haar appartement aangebrachte zaken geen plaats is. 6.2.3 De bestemmingsomschrijving in de splitsingsakte als cafébedrijf met magazijn is niet bindend. Gelet op het bepaalde in artikel 5:119 BW mag Marcan een andere invulling geven aan die bestemming. De exploitatie als seksinrichting is niet meer bezwarend voor de overige appartementseigenaren dan een cafébedrijf met magazijn. Van een waardedaling van de overige appartementen door het gebruik als bordeel is geen sprake. Het appartement en het daarbij behorende souterrain worden bovendien al sinds 1986 met een gemeentelijke vergunning gebruikt als bordeel, zodat de vordering tot het staken van dat gebruik van het appartement is verjaard ex artikel 73 Overgangswet NBW, artikel 3:306 en 3:314 BW. 7.De beoordeling in conventie 7.1 7.1.1 Voordat aan een inhoudelijke beoordeling wordt toegekomen, dient het verweer van Marcan te worden beoordeeld dat de bestuurder van de VvE een voor het voeren van (verweer in) deze procedure vereiste machtiging ontbeert. Marcan heeft in dat kader gewezen op het bepaalde in artikel 40 lid 4 van het modelreglement dat bepaalt dat de bestuurder van de VvE de machtiging behoeft van de vergadering (van eigenaars) voor (onder meer) het instellen van rechtsvorderingen. Artikel 40 lid 4 bepaalt voorts dat voor het voeren van verweer in kort geding geen machtiging vereist is. De VvE heeft gesteld dat de bestuurder wel over een machtiging tot het voeren van verweer in deze procedure en het instellen van een (tegen)vordering beschikt. Volgens de VVE is ter vergadering van 23 november 2011 de conclusie van antwoord en de conclusie van eis in reconventie besproken en is de advocaat van de VvE gemachtigd om voort te gaan op de ingeslagen weg. Een en ander volgt volgens de VvE ook uit de notulen van de vergadering van 23 november 2011. 7.1.2 De rechtbank overweegt als volgt. De VvE heeft niet betwist dat voor het voeren van verweer in een bodemzaak als hier aan de orde en voor het instellen van een (reconventionele) rechtsvordering toestemming van de vergadering van eigenaars vereist is. Dat volgt ook uit artikel 40 lid 4 van het modelreglement waarin staat dat het bestuur – in het modelreglement nog conform de oude wettekst aangeduid als de administrateur – de machtiging van de vergadering behoeft voor het instellen van en berusten in rechtsvorderingen. Slechts voor het voeren van verweer in kort geding maakt artikel 40 lid 4 een uitzondering; daarvoor behoeft het bestuur geen machtiging. Dat het bestuur over een machtiging beschikt tot het voeren van verweer en het instellen van een tegenvordering in deze procedure volgt, anders dan de VvE heeft aangevoerd, niet zonder meer uit de notulen van de vergadering van 23 november 2011. Uit deze notulen volgt dat mr. Houweling tijdens de vergadering van 23 november 2011 een uiteenzetting heeft gegeven van de lopende gerechtsprocedures terzake het geschil met Marcan. Voorts volgt uit de notulen, met name onder punt 6, dat de VvE kennelijk heeft gestemd over een voorstel om mr. Houweling te machtigen om namens de VvE op te treden in de door Marcan aangespannen (tweede) kort gedingprocedure. Blijkens de notulen is dat voorstel aangenomen. Uit de notulen volgt niet dat ook met betrekking tot de onderhavige procedure een dergelijk besluit is genomen. Uit de machtiging tot het voeren van verweer (en mogelijk het instellen van een tegenvordering) in het bedoelde kort geding, kan niet worden afgeleid dat de VvE ook heeft ingestemd met het voeren van verweer en het instellen van een tegenvordering in deze procedure. Vooralsnog staat dan ook niet vast dat de VvE is verschenen in de procedure in conventie, terwijl de VvE in reconventie in beginsel niet-ontvankelijk is in haar vordering. De VvE zal in de gelegenheid worden gesteld deze gebreken te herstellen. Dat kan zij doen door bekrachtiging van het gevoerde verweer en de ingestelde tegenvordering door de vergadering van eigenaars. De VvE zal bij akte kunnen aangeven of het gebrek al dan niet is hersteld. Voor zover de vergadering van eigenaars daadwerkelijk tot bekrachtiging overgaat, geldt het volgende. 7.2 Partijen zijn verdeeld over de vraag wie de kosten moet dragen van het waterdicht maken van het souterrain van het appartement van Marcan. Volgens Marcan dient de VvE deze kosten te dragen omdat het niet waterdicht zijn van het souterrain het gevolg is van gebreken in gemeenschappelijke, aan alle appartementseigenaren toebehorende gedeelten van het appartementencomplex, te weten de constructievloer en de buitenmuren van het souterrain. De VvE heeft zich op het standpunt gesteld dat Marcan de kosten voor het waterdicht maken van het souterrain moet dragen omdat volgens haar de lekkages het gevolg zijn van de wijze waarop Marcan heeft verbouwd. 7.3. Beoordeeld dient derhalve te worden voor wiens rekening bedoeld herstel komt.