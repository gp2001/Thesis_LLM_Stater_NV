Zero waste zou weleens een van de belangrijkste principes van het postindustriële tijdperk kunnen blijken. Een principe dat alles verandert: wat je nu doet en wat je over vijf minuten doet. Robin Murray van de London School of Economics heeft dit nog krachtiger verwoord dan velen voor hem. In zijn rapport , dat hij in 2002 voor Greenpeace schreef, ontleedt hij onze gewoonten in relatie tot afval tot op het bot. ‘Afval is lang beschouwd als manifestatie van het Kwaad,’ schrijft hij, ‘als iets waartegen wij het goede afzetten. Als de onaanraakbare in het kastenstelsel der goederen. Het idee dat afval bruikbaar kan zijn, dat het niet langer buiten in de kou moet staan maar zijn rechtmatige plaats aan tafel in de huiskamer moet krijgen, gaat veel verder dan de technische vraag wat we nog aan iets zouden kunnen hebben. Het zet ons hele denkpatroon over dingen en hun nut, maar ook ons zelfbeeld en de status die we aan goederen – aan wat we weggooien en wat we houden – ontlenen, op losse schroeven.’ Als het zero-waste-concept niet zo ingrijpend en revolutionair was, zou het gewoon verstandig lijken. Het berust op de totale ban op giftig afval en schadelijke stoffen in de atmosfeer gecombineerd met een nieuw soort onverdraagzaamheid tegenover afvalmateriaal. Vanuit het zero-waste-perspectief is het weggooien van een broodzakje op straat net zo ondenkbaar als midden op straat je broek laten zakken om te poepen. Alles zou oneindig lang bestaan, wat niet minder dan een totale herziening van onze economische en morele opvattingen betekent, en het begrip ‘weg’ zou een plaatsje krijgen in de huiselijke kring van het ‘hier’. Vergeten wat je aan moet met het stokje van een ijslolly (in ons land ruimen straatvegers per jaar gemiddeld een half miljoen ton vuilnis op) zou dan net zoiets zijn als vergeten dat je een hond niet hoort te schoppen. Daar zou je automatisch aan denken omdat je niet anders weet, omdat je voelt – als een vorm van aangeboren kennis of een categorisch imperatief tegenover een uitverkoren diersoort – dat niets op aarde afval is. De nadruk, stelt Murray, zou dan verschuiven naar de levenscyclus van het materiaal, dat als vanzelfsprekend steeds opnieuw zou worden getransformeerd voor een volgend leven. ‘Afval is geen afval,’ schrijft hij, ‘maar een nieuw begin.’ In een nummer van het tijdschrift stond laatst een ‘top honderd’ van invloedrijke mensen in het afvaldebat. Op 28 – één plaats hoger dan nieuwkomer David Miliband, de minister van Milieuzaken – stond Andy Moore, die het Community Recycling Network leidt. Bij onze eerste ontmoeting, in een café op Paddington Station, maakte hij een uitgebluste indruk, maar toen we het over afval kregen, leefde hij helemaal op. Het leek of hij met iedereen had gepraat en over alles had nagedacht: hij vertelde mij alvast iets over bepaalde trends, zodat mijn informatieachterstand niet al te groot zou zijn wanneer ik hem enkele weken later in Bristol in zijn element zou zien. In de Prince of Wales, een pub aan Gloucester Road, zat iedereen aan de biologische Weston’s-cider of aan de biologische ale. Andy dronk ale en stak zijn woede op de afvalbedrijven niet onder stoelen of banken. Ik vroeg wat zijn eerste herinnering aan afval was, en hij noemde de verbrandingsoven die vroeger in Chapman Street in Hull had gestaan. ‘Ik was acht,’ vertelde hij, ‘maar ik weet nog dat er een enorme loods met een betonnen vloer stond. In het midden zat een ongelooflijk groot gat waarin een vuur moest branden. Een akelig oord dat werd beheerd door de dienst Openbare Werken.’ Hij herinnerde zich ook de voddenman, die zijn ronde door de straten deed en daarbij twee lettergrepen riep: vod-de. Hij nipte van zijn bier en glimlachte boven zijn glas. ‘Afval stinkt niet,’ zei hij. ‘Dat is een oude uitdrukking. Als het erop aankomt zijn we allemaal zigeuners die vuilnisbakken aflopen. Dat dachten we vroeger. “Soevereiniteit,” schreef Georges Bataille, “is de vrijheid om iets weg te doen.” Op feestdagen, met Kerstmis en op gewone dagen, gooiden of gaven we dingen weg, dat vonden we normaal.’ In Bristol is de buurt rond het water volledig op de schop genomen. De architecten hebben er de vrije hand gekregen. De gespannen opwinding van ontwerpwedstrijden en de gloed van bureaulampen diep in de nacht zijn er nog voelbaar.