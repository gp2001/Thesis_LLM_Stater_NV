Op zich dus geen ongebruikelijke situatie, maar wel iets om van te voren op bedacht te zijn. In het artikel ‘Termijnen en betalingsregeling’ in mijn overeenkomst worden allerlei bedragen en rentepercentages genoemd. Hoe moet ik dit artikel lezen? Bij de model koop-/aannemingsovereenkomst voor eengezinshuizen (eigen grond), betaalt u een prijs voor de grond (de termijn grondkosten) en een prijs voor de woning (de aanneemsom). In lid 1 letter b van het artikel ‘Termijnen en betalingsregeling’ wordt aangegeven in welke termijnen de aanneemsom is verdeeld. Deze termijnen zijn gerelateerd aan de voortgang van de bouw. Op het moment dat u de overeenkomst sluit met de ondernemer, kunt u al één of meerdere termijnen verschuldigd zijn. In lid 3 ziet u welke termijnen dat zijn. Dat zal in ieder geval de termijn grondkosten zijn. Sluit u de overeenkomst op een moment dat de bouw al bezig is, dan worden in lid 3, naast de termijn grondkosten, ook één of meerdere termijnen van de aanneemsom genoemd. Op het moment van de notariële levering van de grond, zult u de in lid 3 genoemde termijnen moeten voldoen, alsmede, indien van toepassing, de overige termijn(en) van de aanneemsom die na het sluiten van de overeenkomst maar vóór de notariële levering vervalt/vervallen. Lid 4 van het artikel heeft betrekking op een periode die ligt vóór het moment dat u de overeenkomst sluit met de ondernemer. In deze periode heeft de ondernemer meestal al kosten gemaakt voor de grond en soms ook al voor de bouw. De ondernemer kan hiervoor een vergoeding berekenen. Wordt een vergoeding berekend, dan wordt in lid 4 aangegeven welke rentepercentages er gelden en over welke periode de rente wordt berekend. Dit resulteert in een vast bedrag aan verschuldigde vergoeding. Dit bedrag aan vergoeding wordt tot de totale koop-/aanneemsom gerekend (zie ook onder III van uw overeenkomst). Naast de in lid 3 genoemde termijnen, zal ook het bedrag van de vergoeding bij de notariële levering voldaan moeten worden. De ondernemer kan ervoor kiezen om geen vergoeding in rekening te brengen. Dit zal dan expliciet in lid 4 worden vermeld. Lid 5 heeft betrekking op de periode die ligt tussen het moment van overeenkomen en het moment van de notariële levering. Zolang u nog niet bij de notaris bent geweest voor de levering van de grond, hoeft u de reeds verschuldigde termijn grondkosten en, indien van toepassing, de reeds verschuldigde termijn(en) van de aanneemsom nog niet te betalen aan de ondernemer. Op basis van lid 5 heeft u recht op uitstel van betaling tot het moment dat u naar de notaris gaat. Hierover zal dan alleen wel rente berekend worden, mits u de betreffende nota’s wel heeft ontvangen. In lid 5 staat aangegeven welke rentepercentages er gelden en hoe de rentebedragen berekend worden. Omdat op het moment van het sluiten van de overeenkomst in het algemeen nog niet bekend is wanneer de notariële levering zal plaatsvinden, kan het uiteindelijke bedrag aan uitstelrente pas berekend worden zodra de datum van de notariële levering bekend is. Ook de uitstelrente zal bij de notariële levering betaald moeten worden. Zodra de datum voor de notariële levering bekend is, zult u van de notaris een overzicht ontvangen waarop de verschuldigde termijnen staan en, indien van toepassing, de hiervoor omschreven vergoeding en uitstelrente. In lid 2 van het artikel wordt bepaald dat, behalve wanneer er sprake is van uitstel van betaling als bedoeld in lid 5, er steeds een betalingstermijn geldt van 14 dagen. Wordt er niet tijdig betaald, dan bepaalt lid 6 dat er in dat geval een boeterente verschuldigd is. In lid 7 wordt bepaald dat de uitstelrente en de boeterente worden vermeerderd met omzetbelasting. Lid 8 noemt de betalingsregeling tussen u en de ondernemer wanneer u meerwerk bent overeengekomen. De ondernemer mag 25% in rekening brengen, zodra hij schriftelijk opdracht van u heeft voor het meerwerk. Het resterende bedrag aan meerwerk dient betaald te zijn vóór oplevering van de woning, als het meerwerk dan gereed is. Faillisement van de aannemer Wat is de rol van Woningborg bij een faillissement? Na de bekendwording van een faillissement stuurt Woningborg een brief aan de curator namens de kopers van de nog in aanbouw zijnde woningen die in het bezit zijn van het Woningborg-certificaat. Hierin vraagt Woningborg aan de curator of de overeenkomst tussen de kopers en de ondernemer wel of niet nagekomen kan worden. Woningborg geeft de curator daar een redelijke termijn van 2 á 3 weken voor. Geeft de curator aan uw overeenkomst niet verder na te komen, dan is Woningborg aan zet. Wij benaderen kandidaat aannemers om uit te laten rekenen wat het afbouwen van de woning kost. Wanneer dat inzichtelijk is, zal overeenkomstig de toepasselijke Garantie- en waarborgregeling de afweging worden gemaakt of wij de opdracht verstrekken om de woning af te bouwen of dat de door u reeds betaalde termijnen van de aanneemsom aan u worden terugbetaald. Hoe worden de kopers verder geïnformeerd na het besluit van de curator? Als de curator besluit de overeenkomst na te komen, informeert Woningborg de kopers daarover. Daarna zal de curator zelf met de kopers communiceren. Komt de curator de overeenkomst niet na, dan informeert Woningborg de kopers verder over het vervolg. Als er geluiden gaan dat een ondernemer in zwaar weer verkeert, informeert Woningborg kopers daar dan over? Nee. Op het moment dat de ondernemer nog bestaat, is het niet de verantwoordelijkheid en taak van Woningborg en/of de makelaar(s) om hierover te communiceren richting kopers. Woningborg kan pas in actie komen op het moment dat de ondernemer door de rechtbank failliet is verklaard. Wat is de verwachtte vertraging in de bouw door een faillissement? Gerekend vanaf de datum van het faillissement kan de bouw in de meeste gevallen na 4 tot 6 maanden worden hervat. Dit kan echter afwijken. Blijft het oorspronkelijke overeengekomen aantal werkbare werkdagen van toepassing? Neemt de ondernemer die de bouw overneemt deze over? Nee. In het geval Woningborg een afbouwregeling treft wordt er niet meer gewerkt met werkbare werkdagen. In plaats daarvan wordt er een uiterste opleverdatum afgesproken, die in overleg met Woningborg wordt bepaald. Woningborg behartigt daarin de belangen van de kopers, zodat de afgesproken uiterste opleverdatum redelijk is. Zijn er kosten voor de kopers die Woningborg doorberekent? Nee. De kosten die Woningborg maakt, zijn inbegrepen in de betaalde premie van het afgegeven certificaat en worden dus niet aan de kopers doorberekend. Moeten de geldverstrekkers van de kopers op de hoogte worden gesteld van het faillissement? Woningborg adviseert kopers om dit te bespreken met hun hypotheekadviseur en/of de hypotheekvoorwaarden te checken. Moeten kopers opnieuw een contract sluiten en naar de notaris als er een nieuwe ondernemer is gevonden die de bouw overneemt? Nee. In geval van afbouw sluit Woningborg namens de kopers een afbouwovereenkomst met de nieuwe ondernemer. Kopers ontvangen hiervan een afschrift per e-mail. Wordt er een officieel bewijs verstrekt aan de hypotheekgever om het bouwdepot te kunnen verlengen? Nee, niet door Woningborg. In sommige gevallen is het mogelijk dat het bericht dat de ondernemer failliet is, al reden genoeg is voor de geldverstrekker om het bouwdepot te verlengen. Waar kunnen de kopers terecht voor declaratie van andere aan de koop gerelateerde kosten? Te denken valt aan kosten uitloop overbruggingshypotheek, depotrente, tijdelijke huisvesting, kosten voor de opslag bestelde meubelen/keuken/kasten etc. Deze extra kosten vallen helaas niet onder de dekking van het Woningborg-certificaat. De koper kan deze kosten als vordering ter verificatie indienen bij de curator. Kan/mag een appartement/woning tussentijds worden verkocht indien er (nog) geen nieuwe aannemer is gevonden? Nee, dit is niet toegestaan. Wat als ik een termijnfactuur ten onrechte heb betaald?