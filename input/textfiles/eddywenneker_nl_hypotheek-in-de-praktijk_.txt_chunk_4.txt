Tegelijk wordt een eventuele hypotheekakte in de openbare registers ingeschreven. Het kadaster brengt voor de inschrijving kosten in rekening, die echter doorgaans via de afrekening van notaris worden doorbelast. De belangrijkste waarborg is natuurlijk dat de bank het onderpand zonodig openbaar kan verkopen (veilen). Daarnaast zal vrijwel standaard bedongen worden dat de eigenaar zijn woning niet mag verhuren of verpachten (om te voorkomen dat de opbrengst bij een eventuele veiling beduidend lager komt te liggen). Vaak wordt ook afgesproken dat het onroerend goed tegen brand en schade wordt verzekerd en dat de uitkeringen krachtens deze verzekering aan de bank toekomt (pandrecht). Het huurbeding wordt ook in de openbare registers ingeschreven, als onderdeel van de hypotheekakte. Dus de huurder kan precies nagaan hoe zijn rechten liggen. Daarom kan, na toestemming van de president van de Rechtbank, eventueel toch tot ontruiming worden overgegaan. De echtgenoot of geregistreerde partner moet altijd mee tekenen wanneer het om de echtelijke woning gaat. De partner moet altijd toestemming tot het vestigen van een hypotheek geven, ongeacht of men gehuwd is, in gemeenschap van goederen getrouwd of juist op huwelijkse voorwaarden. Op deze wijze meent de overheid de partner te beschermen. De verkoper zal meestal een bepaling laten opnemen dat er een aanbetaling wordt gedaan, meestal in de orde van grootte van 10% van de koopsom. Dit bedrag komt doorgaans overeen met de boete die geldt wanneer de koper de overeenkomst niet nakomt. De waarborgsom kan aan de notaris ter hand worden gesteld. Ook bestaat de mogelijkheid om de notaris een bankgarantie te doen toekomen. De verkoper dient de koper van tevoren duidelijk op de hoogte te brengen van zaken die het vrije woongenot kunnen bezwaren. Bij voorbeeld een bodemverontreiniging, de voorziene bebouwing op het stuk bosgrond voor de deur, een illegaal gebouwd schuurtje, lopende onteigeningsprocedures etc. De notaris heeft de taak deze zaken bij de overeenkomst nadrukkelijk aan de orde te stellen. De rechter zal in conflictgevallen overigens ook altijd de verantwoordelijkheid van de koper toetsen (“had redelijkerwijs kunnen weten…”) De notaris is niet gerechtigd bedragen groter dan € 12.000,- in contanten te accepteren, om witwaspraktijken tegen te gaan. Eind 1999 is een begin gemaakt met het loslaten van de vaste tarieven voor notarissen. In 3 jaar tijd is men nu tot volledig vrije tarieven gekomen. Deze tarieven zijn gekoppeld aan de aankoopsom van de woning dan wel aan de leensom in geval van een hypotheekakte. Door het loslaten van de vaste tarieven is er een ware prijzenslag gaande in de markt. Zo rekent de ene notaris wel 25% lagere tarieven dan de andere. Vaak kan de hypotheekadviseur helpen met het vinden van een goedkoop notariskantoor in de buurt. Er zijn zelfs al notarissen die werken met vaste tarieven, ongeacht de waarde van de woning of de hoogte van de hypotheek. Ook geven ze vaak combinatie korting als u meerdere zaken bij de notaris laat regelen zoals een testament. De notaris moet over zijn honorarium BTW in rekening brengen. Woning en fiscus De hoofdlijn van de behandeling van de eigen woning is na 1 januari 2001 niet anders dan daarvoor. Het huurwaardeforfait heet vanaf 2001 eigenwoningforfait, maar de kern is nog steeds dat kosten, buiten financieringskosten, niet aftrekbaar zijn en dat een forfaitaire huurwaarde bij het inkomen moet worden geteld. Deze forfaitaire huurwaarde is afhankelijk van de WOZ-waarde, die door de gemeente is vastgesteld. De eigenwoningregeling is alleen van toepassing op de woning die als hoofdverblijf dient en waarvan de belastingplichtige eigenaar is. De eigenwoningregeling kan maar voor één woning gelden. Ook woonschepen en woonwagens vallen onder de regeling. De rente aftrek wordt gelimiteerd tot een periode van 30 jaar. Die termijn begint te lopen bij de aanvang van het eerste tijdvak waarop de rente van deze schuld betrekking heeft. Als de schuld wordt verhoogd, begint voor dat surplus een nieuwe 30-jaarstermijn te lopen. Verder geldt dat de hypotheekrente alleen aftrekbaar is indien de lening is aangegaan voor de eigen woning. Indien u voor andere doeleinden een hypotheek sluit is de rente niet aftrekbaar. Dit geldt bijvoorbeeld ook als u uw overwaarde wilt gebruiken voor een nieuwe auto, een leuke vakantie of om te beleggen. (Hoewel de rente niet aftrekbaar is wordt een hypothecaire geldlening wel vaak gebruikt als goedkope leenvorm. Omdat uw woning als zekerheid dient is de rente aanzienlijk lager dan wanneer u een andere leningvorm sluit.) Voor lopende leningen begint de 30-jaarstermijn op 1 januari 2001. Is de termijn van 30 jaar verstreken, dan kan de rente niet meer in aftrek worden gebracht en dient de schuld in box III te worden ondergebracht. Groot verschil met de Wet op de inkomstenbelasting 1964 is dat tweede woningen niet onder het eigenwoningforfait vallen, maar in box III worden belast. Belastingheffing in box III betekent dat 1,2% belasting moet worden betaald over de waarde van de tweede woning minus het bedrag van de financieringsschuld op die tweede woning. Eventueel inkomen uit verhuur kan buiten beschouwing worden gelaten, rente en kosten zijn niet aftrekbaar. Voor gehuwden gold voor de komst van de belastingherziening dat de rente aftrekbaar was bij degene met het hoogste inkomen. Tegenwoordig kunnen gehuwden de renteaftrek in elke gewenste verhouding verdelen. Er mag dus gekozen worden voor de verdeling die tot de grootste belastingteruggave leidt. Bovendien mag deze verdeling elk jaar opnieuw worden gemaakt. Wel geldt dat de toerekening van het eigenwoningforfait in dezelfde verhouding moet plaatsvinden.