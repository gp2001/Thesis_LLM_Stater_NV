2.17. Op 29 april 2011 heeft Proceron het souterrain onderzocht. Het rapport van Proceron van 24 juni 2011 luidt, voor zover hier relevant, als volgt: 2.18. In aanvulling op het rapport van Proceron heeft [X] bij e-mailbericht van 22 juni 2011 (onder meer) het volgende aan Marcan meegedeeld: “Daarnaast op uw verzoek onderstaand onze bevinding cq mening betreffende oorzaak water/vocht probleem tpv kelder/souterrain. Wij als firma [X] zijn van mening dat het vocht probleem kelder alleen veroorzaakt kan worden door doorslag grondwater ter plaatse van wanden en vloer. De samenstelling van de constructie en de daarbij behorende aansluitingen onderling van wanden en vloer is dusdanig poreus dat tgv grondwaterdruk er overal (bij enkele plekken meer dan andere) vocht problemen ontstaan. Mogelijk kan ook meewerken de zettingen van aangrenzende panden welke constructieve samenstelling cq verbindingen wanden en vloeren kelder niet ten goede komt. In onze beleving, welke gebaseerd is op jarenlange ervaring, is het vocht probleem zeker niet ontstaan door de aanwezige binnen afwerkingen ; te weten lichte gips scheidingswanden, zand en cementdekvloer en installaties. De belasting welke deze met zich meebrengt kan absoluut geen oorzaak zijn van het nu aanwezige vocht probleem.” 2.19. Marcan heeft bij dagvaarding van 8 juli 2011 tegen de VvE een kort geding aangespannen, waarbij Marcan heeft gevorderd de VvE te veroordelen tot het verrichten van de herstelwerkzaamheden als weergegeven in de offerte van [Z] van 5 mei 2011. Het vonnis in kort geding van 26 augustus 2011 luidt, voor zover van belang, als volgt: “Op het eerste oog ziet het er dus naar uit dat de VvE de kosten van herstel zal dienen te dragen. Daarbij ligt het in de rede aansluiting te zo[Z]de offerte van [Z] (…) Ter terechtzitting is onbetwist gesteld dat het vermogen van de VvE niet toelaat om de aan deze werkzaamheden verbonden kosten te voldoen en dat op korte termijn geen uitzicht bestaat op aanzienlijke toename van het eigen vermogen van de VvE (door bijdragen van appartementseigenaren). Het gaat dan niet aan om de VvE thans te veroordelen tot het verlenen van een opdracht en daarmee te verplichten tot het voldoen van facturen voor de te verrichten werkzaamheden, terwijl zij realiter op korte termijn niet in staat is daartoe over te gaan. Dat leidt de voorzieningenrechter tot de conclusie dat de vorderingen van Marcan op die grond moeten worden afgewezen.” 2.20. Op 12 juli 2011 heeft de VvE opnieuw een vergadering belegd teneinde te stemmen over de offerte van [Z]. Op deze vergadering waren onvoldoende stemmen aanwezig. Vervolgens is een vergadering gepland op 15 augustus 2011, welke is uitgesteld tot 23 augustus 2011. Op de vergadering van 23 augustus 2011 heeft de VvE besloten het besluit over de uitvoering van de door [Z] geoffreerde werkzaamheden uit te stellen. 2.21. De gemeente Rotterdam heeft de VvE aangeschreven tot het verrichten van onderhoud aan het appartementencomplex. De aanschrijving van de gemeente Rotterdam ziet ook op de vochtproblematiek in het souterrain. 2.22. In opdracht van Marcan heeft Oculus op 1 juli 2011 een onderzoek verricht naar de vochtproblemen in het souterrain. Het rapport van Oculus d.d. 8 augustus 2011 luidt, voor zover hier relevant, als volgt: “Uit bovengenoemd onderzoek kan worden vastgesteld dat de oorzaak van het vochtprobleem veroorzaakt wordt door vocht dat door de buitenconstructie, vloer en wanden heen komt. Het gelijkmatige patroon van optrekkend vocht en het ontbreken van scheuren, zowel in wanden als vloer, leidt tot de conclusie dat het vocht door de buitenconstructie binnendringt. Dat de lekkage veroorzaakt zou worden door inboringen in de constructie en/of overschrijdende gewichtsbelasting kan niet worden onderbouwd.” 2.23. Bij beschikking in het kader van de onder 2.12 bedoelde procedure gewezen op 17 oktober 2011 (en gerectificeerd op 26 oktober 2011) heeft de kantonrechter het besluit van de VvE genomen op de vergadering van 23 augustus 2011 met betrekking tot de offerte van [Z] vernietigd en beslist dat de VvE noodzakelijk herstel aan het souterrain diende te laten plaatsvinden conform de offerte van [Z] en op kosten van de VvE, met machtiging van Marcan tot het (doen) uitvoeren van die werkzaamheden. 2.24. Marcan heeft met gebruikmaking van de onder 2.18 bedoelde machtiging [Z] opdracht gegeven tot het uitvoeren van de werkzaamheden genoemd in de offerte van 5 mei 2011.