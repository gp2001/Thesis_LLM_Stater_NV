In de praktijk is gebleken dat de erfpachtcanon door deze indexering op
gelijk niveau blijft met de grondprijs. De canon die nu redelijk wordt geacht blijft
dus als het ware de gehele duur van de erfpacht gelden, zodat de bedrijfsvoering van
de erfpachter niet tussentijds wordt belast met onvoorziene verhogingen. ins - Dit artikel verplicht de erfpachter om het perceel en de opstallen goed te onderhouden,
tijdig te vernieuwen en eventueel te herbouwen bij tenietgaan. De gemeente heeft er
uiteraard belang bij dat op de industrieterreinen bruikbare gebouwen staan die een
ordentelijke aanblik geven en niet langdurig ongebruikt blijven. Het is voor de gemeente
als eigenaar bovendien van belang dat de zaak niet in waarde achteruit gaat. ins - De gemeente blijft eigenaar van de grond en blijft er een (financieel) belang bij
houden. Indien de erfpachter bijvoorbeeld de bodem vervuild kan er door de provincie
een onderzoeksbevel of saneringsbevel worden gegeven aan de veroorzaker, de erfpachter
of de eigenaar (artikel 43 Wet Bodembescherming). Het is van groot belang om een vinger
aan de pols te kunnen houden. Daarom werd er een bepaling opgenomen die de gemeente
het recht geeft om te allen tijde (uiteraard zoveel mogelijk in overleg met de erfpachter)
het perceel te betreden en te onderzoeken. Indien er signalen ontvangen worden dat
de erfpachter zich mogelijk niet aan de overeenkomst houdt kan er alert gereageerd
worden. ins - Omdat de gemeente eigenaar blijft is het wenselijk om invloed te houden als de erfpachter
de erfpacht wil verkopen, belasten en dergelijke. Daarom moet de erfpachter eerst
toestemming tot het mogen verrichten van dergelijke handelingen vragen. Controle door
de gemeente blijft dus mogelijk. Slechts voor het belasten van de erfpacht met hypotheek
is geen toestemming nodig, omdat financiering van gebouwen e.d. zonder hypotheekverlening
ongebruikelijk is en dit de gemeente overigens ook niet raakt. ins - Schuldeisers kunnen executeren zonder dat voorafgaande toestemming vereist is (5:91
lid 1 BW). Onder schuldeisers valt ook een executerende curator in een eventueel faillissement
van de erfpachter. Het belang van de schuldeisers dient in dit geval te prevaleren
boven het belang van de gemeente om invloed te hebben op de persoon van haar wederpartij. - De erfpachter kan op elk door hem gewenst moment de blote eigendom, waarop de erfpacht
drukt, aankopen. Indien de erfpachter binnen 10 jaar na uitgifte in erfpacht besluit
om aan te kopen wordt de gemeente verplicht om de op het moment van uitgifte door
haar in aftrek gebrachte voorbelasting (BTW) gedeeltelijk te herzien. Door te opteren
voor belaste levering kan deze herziening worden voorkomen. Dit is gunstig voor de
gemeente. De koper wordt door de optie weliswaar BTW-plichtig, maar omdat hij de zaak
voor belaste prestaties zal gebruiken kan hij die BTW verrekenen. - Indien in te verkopen grond bepaalde voorzieningen (zoals gemeenteriolen e.d.) aanwezig
zijn moet er bij die verkoop een recht van opstal of een erfdienstbaarheid worden
voorbehouden. Bij een uitgifte in erfpacht blijft de gemeente eigenaar van de grond,
zodat aan te leggen voorzieningen haar eigendom blijven. Het is daarom slechts nodig
om aan de erfpachter een gedoogplicht voor die voorzieningen op te leggen. Op het
moment van aankoop van de blote eigendom wordt de voormalige erfpachter eigenaar van
de zaak en (in beginsel) van de zich daarin bevindende voorzieningen. Om dit te voorkomen
wordt de erfpachter bij aankoop verplicht mee te werken aan het vestigen van een opstalrecht. De gemeente blijft dan eigenaar van de voorzieningen en gerechtigd om ook in de toekomst
onderhoud e.d. op de grond van de voormalige erfpachter uit te voeren. Slot De erfpacht is een constructie die de gemeente noodzaakt tot voortdurende bewaking
van haar belangen. De gemeente blijft namelijk eigenaar en uit dien hoofde aansprakelijk
voor de grond. De algemene erfpachtvoorwaarden zijn zo ingericht dat de gemeente constant
een vinger aan de pols kan houden en bij bodemverontreiniging en dergelijke onmiddellijk
kan ingrijpen.