Door Crick is ook een aandeelhouderslening aan Watson TopCo verstrekt ter waarde van € 118.711.007. Deze lening diende uiterlijk op 26 november 2024 te worden terugbetaald. Door een aantal minderheidsaandeelhouders van Watson TopCo zijn eveneens leningen verstrekt aan Watson TopCo, ter waarde van in totaal € 1.007.862. Deze dienden ook uiterlijk 26 november 2024 te worden terugbetaald. Deze minderheidsaandeelhouders hielden gezamenlijk 0,77% van de aandelen in Watson TopCo (hierna: de Minderheidsaandeelhouders). Op 16 oktober 2015 zijn Watson MidCo en Watson BidCo in het kader van Project Helix met verschillende banken een kredietovereenkomst aangegaan, die op 18 mei 2017 is vernieuwd (hierna: de Kredietovereenkomst). De Kredietovereenkomst bestond uit twee kredietfaciliteiten: een Term Loan B ter waarde van (oorspronkelijk) € 350 miljoen (hierna: de Term Loan) en een revolving credit facility met een kredietruimte van € 70 miljoen (hierna: de RCF). De Term Loan is in 2017 verhoogd naar een bedrag van € 425 miljoen. Onder de RCF konden terugbetaalde bedragen weer opnieuw worden geleend. De RCF diende op 18 mei 2023 volledig te zijn terugbetaald, de Term Loan op 18 mei 2024. De Term Loan en de RCF worden hierna gezamenlijk aangeduid als de Senior Debt, en de leningverstrekkers onder de Kredietovereenkomst als Senior Debt Lenders. In het kader van de Kredietovereenkomst waren aan de Senior Debt Lenders verschillende zekerheidsrechten verstrekt, waaronder pandrechten op de aandelen van Watson MidCo in Watson BidCo en pandrechten op de aandelen van Watson BidCo in DO Holding. Een tekortkoming onder de Kredietovereenkomst (een event of default) gaf de Senior Debt Lenders het recht tot vervroegde opeising van de Senior Debt en uitwinning van de pandrechten indien de Senior Debt niet kon worden voldaan. De vorderingen die de Senior Debt Lenders onder de Kredietovereenkomst op Watson BidCo hadden, waren vrij verhandelbaar. In de Kredietovereenkomst was een financiële voorwaarde opgenomen die – kortgezegd – inhield dat de nettoschuld (net debt) van de Dümmen Orange groep niet hoger mocht zijn dan 7,3 keer EBITDA (hierna: de Financiële Voorwaarde). De Financiële Voorwaarde werd getoetst op het moment dat meer dan 35% onder de RCF (een bedrag van € 24,5 miljoen) was getrokken. Die toets vond plaats op basis van de niet-gecontroleerde, geconsolideerde resultaten van het eind van ieder kwartaal. Indien de Financiële Voorwaarde werd geschonden, had de Dümmen Orange groep nog 15 werkdagen om die schending te herstellen. Indien de schending niet binnen die termijn werd hersteld, leidde dat vervolgens alleen tot een event of default (en daarmee tot directe opeisbaarheid van de Term Loan) als een meerderheid van de verstrekkers van de RCF op dat moment de RCF onmiddellijk opeiste. Na afronding van Project Helix nam de omzet van de Dümmen Orange groep initieel toe (van € 236,5 miljoen in boekjaar 2016/2017 naar € 332,6 miljoen in boekjaar 2017/2018 en € 349,1 miljoen in boekjaar 2018/2019) om vervolgens licht te dalen tot € 336,2 miljoen in boekjaar 2019/2020. De winstgevendheid van de Dümmen Orange groep ging in dezelfde periode evenwel hard achteruit. De ‘recurring EBITDA’ (die aan de Senior Debt Lenders werd gecommuniceerd in het kader van de Kredietovereenkomst) nam in die periode af van € 53,1 miljoen (boekjaar 2016/2017) naar € 19,9 miljoen (boekjaar 2019/2020). In de boekjaren 2016/2017 en 2017/2018 kwam de liquiditeitspositie van de Dümmen Orange groep ondanks de tegenvallende resultaten nog niet al te zeer in het gedrang, met name dankzij de in die periode aangetrokken (additionele) financieringen. In het boekjaar 2017/2018 vond geen toetsing van de Financiële Voorwaarde plaats, omdat toen per het eind van ieder kwartaal minder dan 35% van de RCF was getrokken. Wel stelden verschillende credit rating agencies in 2018 de waarderingen van de Dümmen Orange groep wat betreft kredietwaardigheid en liquiditeit naar beneden bij. Ook in het boekjaar 2018/2019 vond geen toetsing van de Financiële Voorwaarde plaats, omdat wederom op de relevante momenten (eind van ieder kwartaal) niet 35% van de RCF was getrokken. De verhouding tussen nettoschuld en EBITDA van de Dümmen Orange groep overschreed dat boekjaar intussen iedere maand de ratio-grens van de Financiële Voorwaarde, met per 30 september 2019 een ratio van 9,8 keer EBITDA. De credit rating van de Senior Debt werd door kredietbeoordelaar S&P Global op 25 februari 2019 nog verder naar beneden bijgesteld: “The negative outlook reflects our view that the size and volatility of the working capital is putting pressure on the group’s liquidity position, given the low cash flow generation and limited ability to use its revolving credit facility due to the springing covenant [Financiële Voorwaarde – OK]”. Terwijl de resultaten tegenvielen, verslechterde ook de liquiditeitspositie van de Dümmen Orange groep. In het boekjaar 2019/2020 ondervond de Dümmen Orange groep de gevolgen van de COVID-19-pandemie.