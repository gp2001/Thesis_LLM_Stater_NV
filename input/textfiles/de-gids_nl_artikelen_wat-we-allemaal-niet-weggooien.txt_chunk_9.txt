‘Het probleem is niet het organisch afval,’ schrijft Murray, ‘het zijn de materialen waaruit giftige stoffen vrijkomen bij verbranding.’ Al bij vroege metingen ‘werden verbrandingsovens aangewezen als de belangrijkste veroorzaker van dioxines en furanen, en zelfs halverwege de jaren negentig, toen er al meer veroorzakers bekend waren, kwam een derde van de totale uitstoot nog altijd uit gemeentelijke ovens.’ De centrale in Edmonton is voor de helft eigendom van de North London Waste Authority en voor de helft van het commerciële afvalbedrijf SITA UK. Edmonton beschouwt zichzelf beslist niet als een milieuramp. Het bedrijf vindt dat het de richtlijnen voorbeeldig naleeft en beweert zelfs dat er tijdens ‘het officiële vuurwerk in de millenniumnacht meer dioxine vrijkwam dan deze centrale in een eeuw uitstoot.’ In 1996 werd er 15 miljoen pond in een nieuwe gaswasser gestoken die, zo beweert het bedrijf, heeft bijgedragen aan het terugdringen van de uitstoot tot een ‘verwaarloosbaar’ en ‘niet significant’ niveau. Toen Wendy Lord me bij terugkomst naarstig schrijvend aantrof, begon ze zelf een beetje als een milieuactiviste te klinken. ‘Geen mens wil zo’n centrale in zijn achtertuin,’ zei ze. ‘We moeten stilstaan bij de samenhang tussen de dingen. In Japan plannen ze de afvalverwerking al voordat ze een stad bouwen. We hebben een holistische benadering gekozen, waarin elektriciteit wordt opgewekt met restafval. Dat vereist een nieuwe manier van denken. Een stad kan “groener” worden van haar eigen organische afval.’ Als we die dag niet vlak naast een oven van bovenmenselijke proporties hadden gezeten, zou ik hebben gezworen dat Wendy Lord een van de nieuwe evangelisten was. ‘Het draait om de drie m’s:’ zei ze, ‘minder afval, meer hergebruiken en meer waarde genereren uit wat er overblijft.’ Ze telde op haar vingers mee. ‘Het is een keuze die jij – Andrew – zelf kunt maken. Het gaat om bewustwording. Nadenken. Niemand heeft het graag over afval. Het is niet sexy. We houden van glamour. Maar weet je, bij mij op zolder ligt alleen een kerstboom. Het afvalbeheer zit in de lift.’ Zeker de lift naar beneden. Het kan Lord toch niet zijn ontgaan dat het bedrijf dat zij zo effectief vertegenwoordigt zijn deuren wel kan sluiten als zero waste een feit wordt. Dat is de ironie die in deze vulkaan ligt te sluimeren: Edmonton spreekt milieuvriendelijke woorden – en is inderdaad zo milieuvriendelijk als een verbrandingsoven maar kan zijn – maar is en blijft een fabriek waar massaal vuilnis wordt vernietigd, en dat concept staat haaks op elke vooruitstrevende gedachte over afvalbeheer. Wat Lord zegt, kan logischerwijs alleen leiden tot de sluiting van haar eigen, door goed gedrag overbodig geworden onderneming, al zal er voor de centrale altijd wel een bescheiden rol zijn weggelegd om ziekenhuisafval te verbranden. Terwijl zij het over de elektriciteit had die in Edmonton wordt opgewekt, bedacht ik dat verbrandingsovens in de toekomst wellicht nog van pas zouden komen om andere ovens op te ruimen, zodat er in elk geval nog een paar lampjes aan blijven om ons de weg te wijzen uit het donker. We liepen door het gebouw en bleven op een betonnen verhoging zo groot als de brug van een gigantische torpedobootjager (In Which We Serve, met mezelf als Noël Coward) staan kijken naar de processie van vuilniswagens die in volle vaart kwamen aanrijden om hun afval te lossen. Buiten ontwaarde ik twee immense ashopen, de verse slak van de eeuwige vuren, en nog verder de torenflats van Enfield. Even vroeg ik me af of onderzoek naar de moedermelk van vrouwen die daar woonden wellicht de onuitgesproken controverse tussen Wendy en de wereld kon beslechten. Maar dat was niet eerlijk: Wendy was redelijk en professioneel, en wat ze had gezegd over de vooruitgang die het Londense afvalbeheer had geboekt was grotendeels waar. Met elke trede die we klommen steeg de temperatuur. En met de temperatuur ook de spanning; ik begon ongerust te worden over de bulderende vuren onder ons. Het hele gebouw leek te schudden, alsof we op een reusachtige, instabiele breuk in de aardkorst stonden, op een vulkaan die met zijn dreigende kracht een industrieel proces aandreef. Vervolgens belandden we in een immense hal die eruitzag als een raketsilo uit een Bond-film, als een soort achterhaalde Sovjetinstallatie voor massavernietiging van waaruit een ouderwetse hoeveelheid dood en verderf kon worden afgeschoten. De lucht rook zwavelig. Ver onder mij zag ik een aantal onuitsprekelijk diepe schachten van beton met grijpers erboven en op de bodem het afval van ons leven op een grote hoop. De grijpers waren kolossaal; stuk voor stuk zagen ze eruit alsof ze met gemak een huis met een gezin en al hun verlangens – en hun afval – konden optillen om alles in één keer los te laten boven de vlammen. ‘Van dat afval blijft haast niets over,’ zei Wendy. ‘Een wonder is het.’ De grijper stortte elk uur 15 ton afval in de ketels. De veelvraat leek te hongeren naar zwarte zakken en dozen. Hij brulde. Ik viel haast voorover in de gapende diepte toen ik aan de ontelbare kilometers afval dacht die hier sinds 1969 voorbij waren gekomen. Allemaal verbrand. En toch nog ergens in leven.