Gevraagde adviezen en reacties internetconsultatie 6.1. Adviezen Het voorstel van wet is 22 maart 2012 ter consultatie toegezonden aan de Waarderingskamer,
de VNG en de UvW. De VNG in haar advies van 15 mei 2012, de Waarderingskamer in haar advies van 11 mei
2012, en de Unie van waterschappen in haar advies van 31 mei 2012 zijn ingenomen met
het voorstel tot openbaarmaking van de WOZ-waarde van woningen. Belangrijke reden
voor openbaarheid is de wens om meer inzicht te geven in onderlinge waardeverhoudingen. Om die beter te kunnen beoordelen heeft men meer nodig dan alleen de waarde. De VNG
en de Waarderingskamer zouden daarom ook graag de onderliggende kenmerken openbaar
zien bijvoorbeeld door een koppeling met andere basisregistraties waarin die gegevens
zijn opgenomen. Aangezien het project ter realisering van de bouw van de landelijke voorziening WOZ
nog in volle gang is, wordt bekeken of een koppeling aan enkele gegevens uit de BAG
gebouwd kan worden. Dat biedt meer mogelijkheden om een goede vergelijking te maken
met de kenmerken van de eigen woning. De Waarderingskamer en de VNG vinden dat ook een discussie over de openbaarheid van
WOZ-waarden voor niet-woningen wenselijk is. De Waarderingskamer geeft aan een onderzoek
voor te bereiden naar de argumenten met betrekking tot de (niet) openbaarheid bij
niet-woningen. Het vervallen van de Fierensmarges betekent dat nu weer over kleine waardegeschillen
kan worden geprocedeerd, terwijl die waardegeschillen niet direct een onjuiste waardering
hoeven in te houden. Dit hangt, aldus de VNG en de Waarderingskamer, samen met de
zogenoemde WOZ-paradox. De wijze waarop de WOZ-beschikking de waarde presenteert wekt
de indruk dat de waarde van een onroerende zaak met een objectieve, rekenkundige benadering
is vast te stellen op een exact bedrag. Dat is niet het geval: de essentie van waarderen
is een zo nauwkeurig mogelijke benadering van de verwachte werkelijkheid. Dit maakt
dat de uitkomst van de taxatie zich binnen een zekere bandbreedte bevindt. Binnen
deze bandbreedte bevinden zich verschillende bedragen die elk voor zich de waarde
in het economische verkeer van de onroerende zaak (de WOZ-waarde) kunnen zijn. De
WOZ-beschikking noemt echter één bedrag, terwijl ook de omliggende bedragen de WOZ-waarde
kunnen zijn. De tegenstrijdigheid tussen bedrag en bandbreedte wordt aangeduid als
de «WOZ-paradox». Kleine waardegeschillen vormen voor de proceskostenvergoeding geen
uitzondering waardoor de afschaffing van de Fierensmarges meer proceskostenvergoedingen
tot gevolg heeft. De VNG ziet twee mogelijkheden voor een nieuwe regeling.