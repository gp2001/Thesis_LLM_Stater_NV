3.2.1 De vochtproblemen in het souterrain van het appartement zijn het gevolg van de poreusheid van de vloer en/of buitenmuren. De vloer en de muren van het appartement zijn op grond van artikel 2 van het modelreglement gemeenschappelijk. Dat betekent dat noodzakelijke herstelwerkzaamheden daaraan voor rekening van de gezamenlijke appartementseigenaars komen. Marcan heeft de noodzakelijke herstelwerkzaamheden met machtiging van de kantonrechter zelf laten uitvoeren door [Z]. De daarmee gemoeide kosten dienen door de VVE te worden vergoed. 3.2.2 Door de weigering van de VVE om de herstelwerkzaamheden uit te voeren heeft Marcan schade geleden. De huurder van Marcan, Angels B.V., heeft vanwege de vochtproblemen in het gehuurde de huurovereenkomst opgezegd en aanspraak gemaakt op schadevergoeding. 3.2.3 Voor zover de waarde van het appartement en de potentiële verhuurwaarde door de wateroverlast blijvend is aangetast en verminderd, vordert Marcan vermogensschade en beleggingschade. Dat betreft mede huurderving ingeval van leegstand. 3.2.4 Marcan heeft in 2011 twee keer schade geleden door een breuk in de hemelwaterafvoer van het appartement. Deze schade is vergoed door de verzekeraar van de VVE, behoudens twee keer het eigen risico ad € 1.500,-. Het bedrag van € 3.000,- dient de VVE te vergoeden aan Marcan. 4.Het verweer in conventie 4.1 Het verweer van de VVE strekt tot afwijzing van de vorderingen van Marcan, met veroordeling van Marcan in de proceskosten bij vonnis uitvoerbaar bij voorraad. De VVE heeft de volgende verweren gevoerd: 4.1.1 Marcan was niet gerechtigd om zonder toestemming van de VVE de bestemming van het souterrain van het appartement te wijzigen. Het souterrain wordt gebruikt als seksinrichting terwijl de bestemming magazijn ten behoeve van een café is. Voorts was Marcan gelet op artikel 6 van het modelreglement niet gerechtigd zaken op en in de vloer van het souterrain aan te brengen. Dat heeft Marcan wel gedaan door het aanbrengen van onder meer nieuwe muren, een nieuwe vloer en vloerverwarming. Met dit alles handelt Marcan onrechtmatig jegens de VVE. Dit eigen onrechtmatig gedrag leidt ertoe dat Marcan geacht wordt zich te hebben onttrokken aan de bescherming van artikel 6:162 BW. 4.1.2 De vochtoverlast was niet problematisch. Bij oude opstallen met kelders is vochtoverlast niet ongebruikelijk. Een groot deel van de werkzaamheden uitgevoerd door [Z] waren niet nodig geweest als Marcan niet allerlei zaken op de vloer had aangebracht. In dat geval had kunnen worden volstaan met het injecteren van de scheuren in de vloer. Nu was dat niet mogelijk zonder het verwijderen van onder meer de door Marcan aangebrachte betonvloer, verwarmingsbuizen en vloertegels. 4.1.3 Marcan wist dat er vochtproblemen waren. Het aanbrengen van een kostbare massage-inrichting zoals Marcan heeft gedaan, was met het oog daarop een onverantwoord risico, waarvoor Marcan zelf de gevolgen draagt. Door het aanbrengen van deze zaken heeft Marcan ook zelf bewerkstelligd dat er aanzienlijke kosten zouden ontstaan indien er weer lekkage optrad. De VVE dient hooguit de kosten te dragen die gemoeid zouden zijn geweest met het herstel van het vochtprobleem als Marcan de ruimte niet had ingericht als luxe massageruimte, neerkomend op circa € 1.000,- voor het injecteren van vochtdoorlatende kieren. 4.1.4 Marcan heeft onrechtmatig gehandeld jegens de VVE door geen deugdelijke verzekering af te sluiten voor de aangebrachte voorzieningen in het souterrain. Dat leidt er in ieder geval toe dat de schade aan deze voorzieningen voor rekening van Marcan dient te blijven. 4.1.4 De VVE betwist dat buitengerechtelijke kosten zijn gemaakt anders dan ter inleiding van de procedure. 4.1.5 De VVE betwist dat Marcan aansprakelijk is of geldelijke verplichtingen heeft jegens Angels B.V. 4.1.6 De VVE betwist dat er verlies aan beleggingswaarde is. 4.1.7 De VVE betwist dat Marcan kosten heeft gemaakt ter vaststelling van aansprakelijkheid. 4.1.8 De vorderingen van Marcan zijn ten onrechte ingesteld. Dat betekent dat de beslagen ten onrechte zijn gelegd. De beslagkosten dienen daarom voor rekening van Marcan te blijven.