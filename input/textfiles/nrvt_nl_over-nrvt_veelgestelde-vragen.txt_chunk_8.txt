Geveltaxatie: mag dat? Als taxateur dient u een professionele taxatiedienst te verrichten. Dit betekent onder meer, dat u altijd zorgvuldig onderzoek moet doen en dat u uw bevindingen in een taxatierapport moet vastleggen. Bij een geveltaxatie is inpandige inspectie veelal niet mogelijk. Hierdoor kunt u dus niet voldoen aan de inspectievereisten. In de praktijk zijn er echter situaties denkbaar waarin u, tijdens het uitvoeren van de taxatieopdracht, constateert dat u een woning niet van binnen kunt taxeren. Bijvoorbeeld een taxatie in het kader van bijzonder beheer in opdracht van een bank, waarbij de eigenaar van de woning de taxateur niet binnenlaat. Of een taxatie in opdracht van één van de partijen in het kader van echtscheiding. In die gevallen hoeft u de taxatie niet te staken. Als u er alles aan heeft gedaan de woning van binnen en buiten te inspecteren en dat toch niet is gelukt, kunt u volstaan met een expliciete vermelding hiervan in het taxatierapport. Bij het bepalen van de waarde van de woning kunt u in dat geval uitgangspunten hanteren voor wat betreft de gebruiksoppervlakte, inhoud, indeling en onderhoudstoestand van de woning. Het is een geregistreerde taxateur dus niet toegestaan een opdracht tot een ‘geveltaxatie’ te aanvaarden. WOZ-taxaties 01. Wanneer een WOZ-taxateur een waarde aannemelijk maakt voor een rechter, is er dan sprake van een Professionele Taxatiedienst? Ja, dat is zo, met de kanttekening dat het niet uitmaakt of de taxateur namens de gemeente optreedt of niet. De WOZ-taxatie is een Wettelijke Taxatie. Dit is een “Professionele Taxatiedienst waarbij op basis van wet- en regelgeving en jurisprudentie afgeweken moet worden van één of meer bepalingen uit de NRVT Reglementen of de internationale standaarden”. De Wet WOZ en de Uitvoeringsregeling instructie waardebepaling Wet WOZ schrijven van de ‘normale’ PTD afwijkende regels voor. Deze houden onder andere in dat in eerste instantie (ten behoeve van de WOZ beschikking, maar ook in de bezwaarfase) de gemeente bijvoorbeeld kan volstaan met een taxatieverslag in plaats van een volledig taxatierapport en dat niet alle WOZ-objecten geïnspecteerd hoeven te worden. Als een bezwaar geheel of gedeeltelijk wordt afgewezen en er beroep wordt ingesteld, is het logisch dat de belanghebbende, om zijn beroep te onderbouwen, de professionele hulp van een Register-Taxateur inroept. Vanwege het vertrouwen dat aan diens waardeschatting moet kunnen en zal worden ontleend, zal deze een Professionele Taxatiedienst dienen te verrichten . De wetgever heeft omtrent de rapportage in beroepszaken niets geregeld. Om de kwaliteit te waarborgen en een voor gemeente en belanghebbende gelijk speelveld te creëren, is in de Praktijkhandreiking WOZ opgenomen dat de Register-Taxateur – ongeacht wie de opdrachtgever is – ten behoeve van een gerechtelijke procedure een Taxatierapport (PTD) opstelt . Er is geen voorgeschreven model of format voor het Taxatierapport. Wel dient het te voldoen aan de eis dat het ten minste de in de bijlage van de Praktijkhandreiking WOZ aangegeven onderdelen bevat en dat het voldoet aan de eis dat het zorgvuldig en transparant (en dus navolgbaar) moet zijn. Het is ook belangrijk om op te merken dat de rapportage in schriftelijke vorm dient te geschieden. Een mondelinge uitleg ter zitting van een summier taxatieverslag is dus onvoldoende. Conform de Uitvoeringsregeling instructie waardebepaling Wet WOZ Zie Reglement Definities incl. Toelichting Zie Praktijkhandreiking WOZ onder 6.1 a en b 02. Is een interne inspectie verplicht voor WOZ-taxaties? WOZ-taxaties worden als regel uitgevoerd middels modelmatige waardebepaling, waarbij op grond van de Wet WOZ en de daarop gebaseerde regelingen , geen verplichting bestaat tot een interne inspectie. Rapportage van de WOZ-taxaties aan belanghebbenden geschiedt middels een in de Uitvoeringsregeling instructie waardebepaling Wet WOZ voorgeschreven model Taxatieverslag. De WOZ-taxatie is zodoende een Wettelijke Taxatie, met van de regelgeving van NRVT afwijkende voorschriften. Tegen de WOZ-taxatie (beschikking) kan door de belanghebbenden bezwaar worden aangetekend. De wijze waarop bezwaar gemaakt kan worden is vormvrij en verschilt per gemeente of belastingsamenwerking. Een Register-Taxateur kan een belastingplichtige daarmee helpen, door bijvoorbeeld het bezwaarformulier voor zijn cliënt in te vullen, zonder dat sprake is van een PTD. Ook hier is een interne inspectie niet vereist. Er wordt immers niet getaxeerd. Het wordt anders, wanneer de Register-Taxateur het bezwaar meer gewicht mee wil geven, door bij het bezwaar een taxatierapport mee te sturen. Dat is onvermijdelijk wél een PTD en zal volledig aan de daaraan te stellen eisen moeten voldoen. Dit houdt dus ook in dat een interne inspectie dient plaats te vinden. Wanneer het bezwaar geheel of gedeeltelijk wordt afgewezen, heeft de belanghebbende de mogelijkheid beroep, hoger beroep en zelfs nog cassatieberoep in te stellen. De onderbouwing van de waardering van het litigieuze object door zowel de belanghebbende als de gemeente/belastingsamenwerking, kan het best worden gegeven door een Taxatierapport van een Register-Taxateur. Vanwege het maatschappelijke vertrouwen dat hiermee gepaard gaat, is dit uiteraard een Professionele Taxatiedienst. Nu de wetgever hieromtrent niets geregeld heeft, is in de Praktijkhandreiking WOZ daarom bepaald dat de Register-Taxateur ten behoeve van een gerechtelijke procedure een Taxatierapport opstelt . Behoudens voorzover de wet anders voorschrijft, is de Register-Taxateur daarbij gehouden aan de eisen die gesteld worden aan een Professionele Taxatiedienst. Hieruit vloeit onvermijdelijk voort dat ook een interne inspectie dient plaats te vinden . Daarbij geldt overigens wel het principe (pas toe of leg uit). Zie ook vraag 13. Een inspectie kan in uitzonderlijke gevallen achterwege blijven indien zwaarwegende belangen zich daartegen verzetten of wanneer een inspectie niets toevoegt, omdat het object bijvoorbeeld tot de grond toe is afgebrand. Uitvoeringsbesluit onderbouwing en uitvoering waardebepaling Wet waardering onroerende zaken en de Uitvoeringsregeling instructie waardebepaling Wet waardering onroerende zaken Een waardeverklaring is dit geval niet toereikend. Zie de veelgestelde vagen over regelgeving 06 en 07. Zie Praktijkhandreiking WOZ onder 6.1 a en b.