Jorritsma-Lebbink. Toelichting In de nieuwe Wet op het notarisambt is geen wettelijke regeling voor de
notariële tarieven in de onroerendgoedpraktijk opgenomen. Deze tarieven
zullen na een overgangsperiode geheel worden vrijgelaten. De door de vereniging
KNB op grond van haar statuten vastgestelde tarieven (KNB-tarieven) zullen
in een periode van drie jaar volgens de ministeriële regeling worden ‘afgebouwd’,
waardoor een geleidelijke overgang naar vrije tariefsvorming zal worden bewerkstelligd
(artikel 127, tweede en derde lid). Een afbouwregeling voor de andere onderdelen
van de notariële praktijk is niet nodig. Voor de familiepraktijk gelden,
behoudens voor personen die aan de heffing van vermogensbelasting zijn onderworpen,
maximumtarieven, waarvan de hoogte op grond van artikel 56 van de wet bij
ministeriële regeling wordt bepaald. De tarieven in de vennootschapspraktijk
en voor diverse andere akten, zoals bijvoorbeeld de akte van schenking en
notariële processen-verbaal van vergadering, zijn feitelijk al vrijgelaten. In deze eerste ministeriële regeling worden de notariële tarieven
voor het eerste jaar van de overgangsperiode vastgesteld. De basis voor de
tariefregeling zijn de tarieven van de voormalige vereniging KNB, zoals deze
laatstelijk hebben gegolden. De vaste en minimumtarieven zijn, waar mogelijk,
vervangen door een stelsel van minimum- en maximumtarieven, waarbinnen de
notaris zijn honorarium bepaalt. Deze ‘bandbreedtes’ - het
verschil tussen het minimum- en het maximumtarief - zullen de komende
jaren zodanig worden verruimd dat enerzijds in toenemende mate een reële
prijsconcurrentie mogelijk wordt en anderzijds te grote schokeffecten in de
prijsvorming worden voorkomen. Op dit moment kunnen de resultaten in de onroerendgoedpraktijk per akte
grote verschillen vertonen. Dit is het gevolg van het feit dat de KNB-tarieven
in beginsel niet gebaseerd zijn op de kostprijs van de akte, maar op de onderliggende
waarde van het onroerend goed. Dit is ook de reden waarom het afbouwen van
de KNB-tarieven niet voor iedere akte op dezelfde wijze kan geschieden. In
de onroerendgoedpraktijk worden dan ook vier categorieën akten onderscheiden
waarvoor verschillende bandbreedtes gelden. Ook binnen één categorie
geldt niet in alle gevallen een gelijke bandbreedte, dat wil zeggen dat het
percentage van de minimum- en maximumtarieven ten opzichte van de KNB-tarieven
niet gelijk is. De reden hiervan is dat, zoals vermeld, de KNB-tarieven gerelateerd
zijn aan het financieel belang van de transactie en dus in beginsel niet aan
de kostprijs. Deze categorieën betreffen akten met een onderliggend belang: • tot f 350.000,-. In deze categorie geldt een maximum van 20%
boven respectievelijk een minimum van 10% onder het KNB-tarief, met
dien verstande dat de bandbreedte voor het minimumtarief toeneemt van 10%
bij een financieel belang van f 150.000,- tot 20% bij een financieel
belang van f 350.000,- ; • van f 350.000,- tot f 1 miljoen. In deze categorie geldt een maximum
van 20% boven respectievelijk een minimum van 20% onder het
KNB-tarief, met dien verstande dat de bandbreedte voor het het maximumtarief
afneemt van 20% bij een financieel belang van f 950.000,- tot 10%
bij een financieel belang van f 1 miljoen ; • van f 1 miljoen tot f 40 miljoen. In deze categorie geldt een maximum
van 10% boven respectievelijk een minimum van 20% onder het
KNB-tarief; • boven de f 40 miljoen. In deze categorie geldt een minimumtarief
van 20% onder het KNB-tarief behorend bij een transactie van f 40 miljoen. Voorzover bij het KNB-tarief de hoogte daarvan gekoppeld is aan een ander
tarief, gelden dezelfde procentuele bandbreedtes. Dat betekent, in geld uitgedrukt,
dat de bandbreedtes volgens die tarieven proportioneel (naar rato groter of
kleiner) zijn ten opzichte van de bandbreedtes bij het tarief, waaraan wordt
gerefereerd. Als voorbeeld kan dienen het hypotheektarief dat 2/3de bedraagt
van het transporttarief. Bij een gelijke grondslag voor de waarde bedraagt
het minimum-, respectievelijk het maximumtarief telkens 2/3de van het minimum-
respectievelijk het maximumtarief van het transporttarief. Voorts zijn in deze regeling ten behoeve van de eenvoud in de toepassing
daarvan intervallen voor de grondslag van de transactie opgenomen, waarbinnen
voor elke waarde een gelijk minimum- en maximumtarief van toepassing is. Dit
betekent bijvoorbeeld, dat de van toepassing zijnde minima en maxima bij een
transport van een onroerend goed van f 278.000,- dan wel f 298.000,- gelijk
zijn, omdat beide waarden in hetzelfde interval liggen (van f 275.000,- tot
f 300.000,-). De meeste bepalingen van dit besluit en gedeelten van de toelichting daarop
zijn ontleend aan het Reglement voor de tarieven als bedoeld in artikel 59
van de statuten van de KNB. Dat brengt met zich mee, dat de toelichtingen
die op die bepalingen en de tarieven betrekking hebben en die opgenomen zijn
in het laatst geldende toelichtingenboek van de KNB, van toepassing zijn. Net als vóór de invoering van de onderhavige regeling mag
de notaris niet de suggestie wekken een bijzondere tegemoetkoming te geven
indien er sprake is van toepassing van deze tariefregeling. Het gaat hier om het tarief veilingen registergoed, het
transporttarief, het hypotheektarief en het appartemententarief, zoals opgenomen
in het tarievenboek van de KNB van januari 1999, p. 14 tot en met 34 met inbegrip
van de bij bestuursbesluit van 31 maart 1999 aangebrachte wijzigingen, voor
zover deze geen verzwaringen van de tarieven betreffen. Voor de reikwijdte van de regeling is aansluiting gezocht bij de terminologie
van de artikelen 89 en 98 van Boek 3 Burgerlijk Wetboek. Onder ‘andere
notariële werkzaamheden betreffende registergoederen’ vallen bijvoorbeeld
de notariële akte houdende economische eigendomsoverdracht en de notariële
akte houdende conversie van een erfpachtsrecht. Als meer werkzaamheden dan de gebruikelijke worden verricht
mag een hoger bedrag dan het maximumtarief in rekening worden gebracht. Dit
zal bijvoorbeeld het geval kunnen zijn bij het geven van uitvoerige juridische
adviezen. In dat geval zullen die adviezen afzonderlijk in rekening kunnen
worden gebracht. In het transporttarief zijn ook de werkzaamheden verbonden aan een door
de notaris opgestelde koopovereenkomst begrepen, nu dit als een gebruikelijke
werkzaamheid als bedoeld in lid 2 kan worden beschouwd. Dit houdt in dat als
de koopovereenkomst niet door de notaris wordt opgesteld, maar door bijvoorbeeld
een makelaar, het niet is toegestaan de declaratie onder het minimumtarief
vast te stellen. Evenmin is het wel opstellen van de koopovereenkomst een
zelfstandige reden om meer dan het maximumtarief in rekening te brengen. Onder de normale kantoorverschotten vallen niet de kosten van telefonische
overboeking. Deze kosten moeten apart in rekening worden gebracht aan degenen
ten behoeve van wie de overboeking wordt gedaan. De kadastrale tarieven, bestaande uit inschrijvingskosten
en kadastrale kosten voor recherchewerkzaamheden, zijn verschotten. Zij moeten
dus afzonderlijk op de rekening worden vermeld. Voor de kadastrale kosten
voor recherchewerkzaamheden kunnen de werkelijke door het Kadaster ter zake
in rekening gebrachte kosten worden doorberekend aan de cliënt. In het
tarievenboek van de KNB zijn hiervoor onder bepaalde omstandigheden forfaitaire
bedragen opgenomen. Deze forfaitaire bedragen zijn niet overgenomen in de
ministeriële regeling en komen dus te vervallen. Soms wordt in één en dezelfde zaak ‘om utiliteitsredenen’
een extra akte opgemaakt. Als dat het geval is mag die akte gratis opgesteld
worden. Bij ‘utiliteitsredenen’ moet gedacht worden aan gemak
voor de notaris of een belang/gemak voor de betrokken cliënt(en ). Het
opmaken van (een) extra akte(n) kan in het belang van de cliënt zijn,
indien in verband met een gegeven kredietfaciliteit of lening, de hypotheek
op diverse aan hem toebehorende onderpanden telkens niet voor het volle bedrag
van de lening wordt gevestigd maar voor een deel daarvan, waarbij voor de
duidelijkheid de hypotheken in verschillende akten worden vastgelegd. Het
is wel noodzakelijk dat in deze situaties alle akten op dezelfde dag verleden
zijn en uitsluitend hebben gediend om de uiteindelijke - gewenste -
situatie te bereiken zonder dat tussentijds een nieuwe - uiteindelijke
niet gewenste - juridische situatie is gecreëerd. Aan de gestelde
voorwaarden is niet voldaan indien de notaris in geval van een bouwcomplex,
eerst de overdracht van de grond door verschillende eigenaren aan de projectontwikkelaar
laat plaatsvinden, opdat in de uiteindelijke akten van levering aan de toekomstige
bewoners dezen niet worden lastiggevallen met de voorgeschiedenis. Deze bepaling, die ook voorkomt in het Reglement voor de tarieven van
de KNB, wordt weinig toegepast. Handhaving is wel noodzakelijk, omdat ook
in de toekomst door omstandigheden de behoefte kan worden gevoeld ongebruikelijke
constructies toe te passen. Ook bij een ministeriële regeling met bandbreedte-tarieven bestaat
behoefte aan een dispensatieregeling om zonodig ook een bedrag dat lager is
dan het minimumtarief aan de cliënt in rekening te kunnen brengen. Evenals
thans het geval is, beslist hierover het bestuur van de KNB. Wel moet nu binnen
twee weken een afschrift van het verzoek en de daarop gegeven beslissing aan
de minister van Justitie worden gezonden. Het is nuttig dat Justitie op deze
wijze op de hoogte wordt gehouden van de knelpunten bij de toepassing van
de minimumtarieven. In verband met de invoering van de bandbreedtes op de
bestaande KNB-tarieven mag evenwel worden verwacht, dat evenals thans het
geval is, er weinig dispensatieverzoeken zullen worden gedaan. Thans beslist het bestuur van de KNB ook over de interpretatieverschillen
op grond van het Reglement voor de tarieven van de KNB. Ook hier is aan de
regeling toegevoegd dat de KNB een afschrift van haar beslissing toestuurt
aan de minister van Justitie. Deze informatie is nuttig voor de voorbereiding
van de ministeriële tariefregeling die het volgend jaar van kracht zal
worden. Zonodig kan die tariefregeling nog worden verduidelijkt. Het is noodzakelijk een regeling voor de overgang van de huidige vaste
tarieven naar de eerste bandbreedte-tarieven op te nemen. Bepaald is dat op
aktes die gepasseerd worden op of na de datum van inwerkingtreding van de
ministeriële regeling, die regeling van toepassing is. In het Reglement
voor de tarieven van de KNB is thans bepaald dat in principe de datum van
de opdracht beslissend is bij wijziging van een tarief. De tariefswijzigingen
werden door de KNB meestal niet ruim van tevoren aangekondigd. Om verschillende
redenen is ervoor gekozen om nu de datum van het passeren van de akte beslissend
te doen zijn: de inhoud van de ministeriële regeling is enige maanden
voor de inwerkingtreding ervan al bekend en bij de cliënten van het notariaat
bestaat de verwachting, dat de tarieven lager zullen worden. Als de datum
van opdracht beslissend zou zijn, zal gewacht worden met het verlenen van
opdrachten tot de inwerkingtredingdatum. Op die datum zou de notaris dan geconfronteerd
worden met een grote hoeveelheid opdrachten die op korte termijn zullen moeten
worden uitgevoerd. Om dat te voorkomen, is gekozen voor de datum van het passeren
van de akte. Met deze geleidelijke aanpassing wordt beoogd een aansluiting
te realiseren met de andere bandbreedtes in de volgende categorieën. Idem voet noot 1. Veilingtarief voor onroerende zaken, ook geldend voor teboekgestelde schepen.