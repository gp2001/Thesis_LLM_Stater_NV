ins - De erfpachter krijgt de mogelijkheid om de erfpacht tussentijds op te zeggen. De termijn
waarop dit dient te gebeuren (één jaar) alsmede de wijze waarop (bij exploit) is dwingendrechtelijk
voorgeschreven (5:88 lid 1 BW). De mogelijkheid tot opzegging kan eventueel worden
uitgesloten. Het is echter redelijk dat de erfpachter kan opzeggen. Hij kan het erfpachtrecht
weliswaar verkopen, maar als dit om welke reden dan ook niet lukt kan blijken dat
opzegging de enige mogelijkheid voor het bedrijf is om van de erfpacht af te komen. De consequentie daarvan is wel dat hij geen vergoeding zal ontvangen voor nog aanwezige
opstallen e.d. (artikel 3 lid c). De gemeente kan de erfpachter ook nog verplichten
om tot wegneming van voor de gemeente onbruikbare gebouwen over te gaan. De grond
moet na opzegging uiteraard vrij van bodemverontreiniging worden teruggeleverd. Artikel
13 staat bovendien borg voor voorkoming van tussentijdse waardedaling door achterstallig
onderhoud of bodemverontreiniging. De erfpachter kan hierop worden aangesproken, ook
na het eindigen van de erfpacht. ins - Ook de eigenaar heeft de mogelijkheid om de erfpacht op te zeggen. De wet noemt twee
situaties waarin kan worden opgezegd: wanbetaling en in ernstige mate tekortschieten
in andere verplichtingen door de erfpachter (5:87 lid 2 BW). De wet biedt de mogelijkheid
om ook in andere - nader overeen te komen - situaties op te zeggen. De gemeente heeft
daarvan gebruik gemaakt en zich de mogelijkheid voorbehouden om te kunnen opzeggen
als het voortbestaan van de erfpachter in gevaar komt. Het is namelijk wenselijk om
alsdan te kunnen kiezen voor beëindiging van de contractsrelatie. De erfpacht is toentertijd
namelijk aangegaan met deze erfpachter. Als het voortbestaan van die erfpachter dreigt
te eindigen moet de gemeente het in eigen hand kunnen houden wat er dan met de erfpacht
gaat gebeuren. ins - Er wordt gelijktijdig met de erfpacht een opstalrecht gevestigd. Dit recht maakt het
mogelijk om op eigendom van een ander een gebouw in eigendom te hebben. Zonder het
opstalrecht zou de gemeente automatisch eigenaar worden van alle gebouwen die op de
in erfpacht uitgegeven grond zouden worden aangebracht. Bedrijven zouden zonder opstalrecht
grote problemen krijgen met de financiering van hun nieuwe bedrijfspanden, omdat ze
slechts beperkte zekerheid kunnen geven. ins - Het opstalrecht is afhankelijk (accessoir) gemaakt van de erfpacht, zodat het niet
zelfstandig kan bestaan en gelijktijdig met het hoofdrecht teniet zal gaan. ins - Voor hypotheekhouders is het van belang om in een vroegtijdig stadium te weten of
het voorwerp van hun zekerheid (de erfpacht plus opstal) zal eindigen. In de wet is
geregeld dat de eigenaar op straffe van nietigheid van de opzegging deze binnen 8
dagen aan beperkt gerechtigden die met betrekking tot dit recht staan ingeschreven
(o.a. de hypotheekhouders) moet betekenen. Het is redelijk om de hypotheekhouders
ook zo spoedig mogelijk in kennis te stellen van een voornemen tot beëindiging door
de gemeente of een ontvangen opzegging van de erfpachter. Door dit in algemene voorwaarden
op te nemen zal een erfpachter gemakkelijker een financiering kunnen krijgen. ins - Bij het eindigen van de erfpacht eindigt ook het opstalrecht. De gemeente wordt dan
van rechtswege eigenaar van de opstallen. De gemeente heeft de mogelijkheid uitgesloten
dat de erfpachter gebouwen e.d. mag wegnemen (zie 5:105 BW). In de voorwaarden wordt
het recht voorbehouden om van de erfpachter te vorderen dat door de gemeente aan te
wijzen zaken moeten worden weggenomen en de zaak ook voor het overige in de oorspronkelijke
staat moet worden teruggebracht. Indien de opstallen bijvoorbeeld onbruikbaar zijn
of (voor de gemeente) geen waarde hebben kan de erfpachter met behulp van deze bepaling
worden gedwongen om de grond weer geheel of gedeeltelijk in de oorspronkelijke staat
terug te brengen. De gemeente krijgt dan weer bruikbare industriegrond terug. ins - In de wet is als hoofdregel opgenomen dat de voormalige erfpachter na het einde van
de erfpacht recht heeft op vergoeding van de waarde van nog aanwezige gebouwen, werken
en beplantingen (3:99 BW). In een aantal gevallen zou van deze regel kunnen worden
afgeweken, zodat de erfpachter geen recht op vergoeding heeft. Er is echter voor gekozen
om de erfpachter wel een vergoeding toe te kennen. Dit is redelijk, omdat de gemeente
anders ten koste van de erfpachter zou worden verrijkt. Bij opzegging door de gemeente in geval van wanbetaling of ernstige tekortkomingen
in de nakoming van andere verplichtingen is de vergoeding gelijk aan de waarde van
de erfpacht (5:87 lid 2 BW - dwingend recht). De waarde van de erfpacht is de waarde
in het economische verkeer (wat een willekeurige derde voor dit recht, onder dezelfde
voorwaarden en voor de resterende duur, zou overhebben). Bij opzegging door de gemeente op andere gronden en bij wijziging of opzegging van
de erfpacht door de rechter is de vergoeding gelijk aan de waarde van de gebouwen
e.d. die alsdan op de zaak aanwezig zijn. Voorwaarde daarbij is dat de zaken door
de erfpachter zelf moeten zijn bekostigd en hij ze, voor zover ze onverplicht werden
aangebracht, niet mocht wegnemen. De zojuist genoemde waarde is een andere waarde
dan de waarde in het economische verkeer. Deze laatste waarde wordt namelijk steeds
kleiner naarmate het recht zijn einde door tijdsverloop nadert, terwijl de waarde
van de gebouwen e.d. hierdoor niet wordt beïnvloed. ins - De erfpachter wordt verplicht om voor het einde van de erfpacht een bodemonderzoek
te laten verrichten waarvan de kosten voor zijn rekening komen. Met de resultaten
van dat onderzoek kan hij aantonen dat de grond niet verontreinigd is. Eventuele verontreiniging
dient uiteraard door de erfpachter te worden verwijderd. ins - Deze bepaling is noodzakelijk om te voorkomen dat de gemeente vervuilde grond terugkrijgt. De erfpachter weet vanaf het moment van ondertekening van de erfpachtovereenkomst
dat hij zo'n onderzoek moet verrichten, zodat hij hiervoor tijdig een financiële voorziening
kan treffen. Indien de erfpachter besluit om de grond aan te kopen zullen de erfpacht
en het opstalrecht van rechtswege eindigen door vermenging. De voormalige erfpachter
hoeft in dat geval geen bodemonderzoek te verrichten, omdat hij zelf de vorige gebruiker
was en eventuele verontreiniging sowieso voor zijn rekening is. - De erfpacht wordt in beginsel gevestigd zonder dat er beperkte rechten of kwalitatieve
verplichtingen op rusten. Kwalitatieve verplichtingen blijken uit de openbare registers. De meeste beperkte rechten zijn daar ook in terug te vinden. Toch kan het voorkomen
dat er beperkte rechten op de zaak drukken waar de gemeente geen weet van heeft, omdat
ze bijvoorbeeld nooit werden ingeschreven. Daarom wordt er in lid b een bepaling opgenomen
die het risico van het eventueel bestaan van dergelijke onbekende lasten op de erfpachter
legt. Zo'n bepaling zou bij verkoop van een zaak ingevolge artikel 7:15 BW niet door
de beugel kunnen. In de wetsartikelen die de erfpacht regelen ontbreekt een dergelijke
bepaling, zodat mag worden aangenomen dat zo'n risicoverdeling bij uitgifte in erfpacht
wel toegestaan is. - Indien de erfpachter de akte binnen 4 weken na de kennisgeving dat het besluit tot
uitgifte werd genomen nog niet heeft ondertekend gaat de verplichting tot betaling
van de canon in en wordt deze opeisbaar. De erfpachter raakt dan tevens van rechtswege
in verzuim (6:83 BW), zodat hij tot schadevergoeding verplicht is. De schadevergoeding
wegens vertraging in de voldoening van een geldsom bestaat uit de wettelijke rente
daarover (6:119), te rekenen vanaf het moment van intreden van het verzuim. Door deze
regeling kan vanaf 4 weken na de schriftelijke mededeling rente in rekening worden
gebracht, zonder dat eerst nog een ingebrekestelling vereist is. Indien de tekortkoming
voldoende ernstig is kan bovendien worden overwogen om de boeteclausule te activeren. - De erfpachter kan echter goede redenen hebben om zijn medewerking te weigeren. Daarom
is aan burgemeester en wethouders de bevoegdheid gegeven om uitstel van de genoemde
termijn te verlenen. Er kan dan geen rente in rekening worden gebracht, omdat de erfpachter
pas in verzuim komt als de nieuwe termijn verstreken is. - De grond die in erfpacht wordt uitgegeven zal (in beginsel) steeds van te voren
zijn onderzocht op de eventuele aanwezigheid van bodemverontreiniging. Een rapport
van het betreffende onderzoek zal aan de notariële akte worden gehecht. Dit rapport
zal tot bewijs strekken dat de grond op het moment van uitgifte voldoende schoon was,
waardoor die grond in elk geval geschikt is om als industriegrond te worden gebruikt. Verontreinigde grond zal dan ook niet worden uitgegeven. Het rapport zal voorts dienst
doen om de zogenaamde "nulsituatie" aan te geven. Indien er op het moment van eindigen
van de erfpacht - of indien nodig tussentijds - een bodemonderzoek wordt uitgevoerd
is er steeds vergelijkingsmateriaal voorhanden. - Indien de beoogde erfpachter vóór de vestiging van de erfpacht het vertrouwen in
zijn financiële gegoedheid beschaamt, doordat zich bijvoorbeeld één van de in dit
artikel genoemde omstandigheden voordoet zal de gemeente hoogstwaarschijnlijk niet
met deze gegadigde in zee willen gaan. Omdat artikel 10 als een ontbindende voorwaarde
is geformuleerd zal hiervoor geen opzegging of rechterlijke tussenkomst nodig zijn,
terwijl er ook geen verplichting tot schadevergoeding zal bestaan. Op het moment van
intreden van de voorwaarde vervalt de overeenkomst dus van rechtswege. ins - Indien de canon na de vervaltermijn wordt betaald zal de erfpachter rente wegens die
vertraging moeten betalen. Gekozen werd voor het percentage van de wettelijke rente
met een minimum van 1% per maand. Bij ernstige wanbetaling (minimaal een jaar niet
betalen) kan er rente over rente in rekening worden gebracht. ins - De canon zal elk jaar worden geïndexeerd. Gekozen werd voor indexering met gebruikmaking
van de consumentenprijsindex, reeks alle huishoudens. Deze index is de opvolger van
de prijsindex van de gezinsconsumptie voor de totale bevolking en is de meest algemene
index (inflatoire indexering dus). Zodoende is het niet nodig om de canon periodiek
te herzien. In de praktijk is gebleken dat de erfpachtcanon door deze indexering op
gelijk niveau blijft met de grondprijs.