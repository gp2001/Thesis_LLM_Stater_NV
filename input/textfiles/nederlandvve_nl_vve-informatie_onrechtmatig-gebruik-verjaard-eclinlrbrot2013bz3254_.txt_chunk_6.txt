Beoordeeld dient derhalve te worden voor wiens rekening bedoeld herstel komt. Marcan heeft in dat verband aangevoerd dat in de beschikking van de kantonrechter van 17 oktober 2011 reeds is beslist dat herstel dient plaats te vinden voor rekening van de VvE. Voor zover Marcan hiermee bedoelt aan te voeren dat de beslissing van de kantonrechter van 17 oktober 2011 ook in deze procedure bindend is, passeert de rechtbank die stelling. Vast staat dat de VvE hoger beroep heeft ingesteld tegen de beschikking van 17 oktober 2011. Marcan heeft weliswaar aangevoerd dat dat hoger beroep (ten dele) te laat is ingesteld, doch vooralsnog is ongewis hoe het gerechtshof daarover zal oordelen. Op dit moment staat in elk geval niet vast dat de beschikking kracht van gewijsde heeft, zodat tevens het gezag van gewijsde ontbreekt. De rechtbank dient dan ook zelfstandig te beoordelen voor wiens rekening het hier bedoelde herstel komt. 7.4. In dat kader overweegt de rechtbank dat op zichzelf wel vast staat dat sedert 2007/2008 sprake is van binnendringend vocht in het souterrain. Niet betwist is dat deze vochtproblemen het gevolg zijn van gebreken aan gemeenschappelijke gedeelten in de zin van artikel 2 van het reglement, te weten de constructievloer en de buitenmuren, zodat de VvE op grond van artikel 17 van het reglement in beginsel de kosten van het herstel daarvan draagt. De VvE heeft in 2007 getracht de vochtproblemen op te lossen door het plaatsen van een pomp, waarmee de grondwaterstand zou kunnen worden beheerst. Vast staat voorts dat zich, ondanks de aanpassingen aan de pomp in 2008, na de verbouwingswerkzaamheden in 2008 wederom lekkages hebben voorgedaan in het souterrain. Volgens de VvE zijn deze lekkages, zoals gezegd, het gevolg van de door Marcan verrichte verbouwingswerkzaamheden. De stelling van de VvE is kennelijk, zo begrijpt de rechtbank, dat door deze werkzaamheden de muren en wanden van het souterrain beschadigd zijn en daardoor water doorlaten. Om die reden meent de VvE dat zij niet hoeft op te komen voor de kosten van het herstel van de gemeenschappelijke vloer en muren. 7.5. Marcan heeft deze stelling gemotiveerd betwist.