2. Openbaarheid van de WOZ-waarden 2.1 Inleiding Het kabinet stelt voor de WOZ-waarde van onroerende zaken die in hoofdzaak tot woning
dienen in combinatie met adresgegevens openbaar te maken, waarbij – net als in de
Gemeentewet -«in hoofdzaak» moet worden geduid als: voor ten minste 70 percent. Zonder
het adres is immers geen duidelijke relatie te leggen met de waarde van een bepaalde
woning. De WOZ-waarde  van andere woningen – in combinatie met enkele objectgegevens
uit de basisregistraties adressen en gebouwen (hierna: BAG) – zal belanghebbenden
voldoende informatie verschaffen om de eigen WOZ-waarde mee te vergelijken. Het verstrekken van informatie over waardegegevens van niet-woningen wordt vooralsnog
niet meegenomen, omdat de waarde een indicatie kan zijn van bedrijfsrendementen en
daarmee concurrentiegevoelige informatie kan zijn. Voor de waardering van niet-woningen
zijn er meestal te weinig verkopen om de taxatie op te kunnen baseren. Daarom wordt
door de gemeenten vaak andere marktinformatie gebruikt dan alleen verkoopprijzen,
zoals huurprijzen en omzetgegevens. Met betrekking tot niet-woningen blijft de eis
van kracht dat iemand moet aantonen dat hij een gerechtvaardigd belang heeft uit hoofde
van de belastingheffing te zijnen aanzien, voor hij een WOZ-waarde verstrekt krijgt. Deze opvraag blijft bij de gemeente plaatsvinden, omdat dit gerechtvaardigde belang
getoetst moet worden. 2.2 Achtergrond Al sedert de totstandkoming van de Wet WOZ in 1992/93 is openbaarheid van de WOZ-waarde
onderwerp van gesprek geweest. Gezien het feit dat het waardegegeven een element is
dat een rol speelt bij de vaststelling van iemands belastingschuld, en daarmee als
privacygevoelig geldt, is openbaarheid destijds geen regel geworden. Gekozen werd
voor een recht tot kennisneming voor diegene die uit hoofde van de belastingheffing
te zijnen aanzien kan aantonen een gerechtvaardigd belang te hebben bij kennisname
van het waardegegeven. Aangezien de vrager van het waardegegeven alleen een fiscaal
belang kan hebben indien hij zelf een soortgelijk pand gebruikt of in eigendom heeft
werd het niet mogelijk de waarde van een willekeurige onroerende zaak op te vragen. Hiermee werd recht gedaan aan het beginsel van bescherming van de persoonlijke levenssfeer
enerzijds en aan het recht van de belastingplichtige tot controle op een juiste waardevaststelling
van zijn onroerende zaak anderzijds. Al enige jaren wordt van verschillende kanten (o.a. Vereniging Eigen Huis (hierna:
VEH), Vereniging van Nederlandse Gemeenten (hierna: VNG), Waarderingskamer) aangedrongen
op openbaarheid van de WOZ-waarde. Men is van mening dat door het bredere gebruik
van de WOZ-waarde een transparante WOZ-waarde en een vergelijking van de WOZ-waarde
van de eigen woning met WOZ-waarden van andere onroerende zaken van groter belang
geworden is. Tevens heeft de WOZ-waarde, mede door het objectieve karakter van de
WOZ-waardebepaling, in de maatschappelijke beleving steeds meer het karakter gekregen
van een objectief kenmerk van de woning dan van een persoonsgegeven. Het belang van
een openbare WOZ-waarde zou zwaarder wegen dan het nadeel van de inbreuk op de privacy. 2.3 Beperkte verruiming van de openbaarheid van de WOZ-waarde De laatste jaren is de openbaarheid van de WOZ-waarde van zowel woningen als bedrijfspanden
verruimd voor in een algemene maatregel van bestuur aangewezen bestuursorganen met
als doel om misbruik, fraude en criminaliteit in de vastgoedsector aan te pakken. Beroepshalve betrokkenen als banken, hypotheekverstrekkers en verzekeraars kunnen
alleen de WOZ-waarde opvragen van woningen voor die doeleinden. In zijn brief van
3 november 2008 aan de Tweede Kamer schetste de Minister van Justitie mogelijkheden
om misbruik, fraude en criminaliteit in de vastgoedsector aan te pakken. Eén van de in de brief verwoorde actielijnen was het verbeteren van de transparantie
van het vastgoedverkeer. Hierbij, zo was aangegeven, kon kennisneming van de WOZ-waarde,
die geheel onafhankelijk van alle beslissingen over aankoop, verkoop en financiering
tot stand komt, een rol spelen om taxatiefraude te voorkomen. Als objectief vastgestelde
waarde kan de WOZ-waarde worden gebruikt of kan zij dienen als toets van een op een
andere wijze bepaalde waarde. Naar aanleiding van deze brief is er een algemeen overleg
Versterkingsprogramma aanpak georganiseerde misdaad en financieel-economische criminaliteit
gehouden op 21 januari 2009. Hierin is door verschillende partijen aangedrongen op snelle voortgang van de verruiming
van de openbaarmaking van de WOZ-waarden. Aangegeven is dat bij de afweging om te
komen tot een verruiming van de openbaarheid het maatschappelijk belang groot genoeg
moest zijn om de aantasting van iemands privacy te rechtvaardigen. Fraudebestrijding
werd zo’n maatschappelijk belang geacht. Bij brief van 19 maart 2009 heeft de toenmalige
Staatssecretaris van Financiën aangegeven een voorstel te zullen doen om op verzoek
de WOZ-waarde te verstrekken aan beroepshalve betrokkenen bij de verkoop van een pand,
zoals bijvoorbeeld verleners van hypothecair krediet, banken en verzekeraars. Met ingang van 1 januari 2010 is het mogelijk geworden voor aangewezen bestuursorganen en derden om de WOZ-waarde op te vragen in het kader van de bestrijding van vastgoedcriminaliteit. Inmiddels is met ingang van 1 januari 2012 de openbaarheid van de WOZ-waarde ook verruimd
voor een aantal bestuursorganen ten behoeve van andere doelen dan de bestrijding van
vastgoedfraude. 2.4 Maatschappelijk draagvlak De laatste jaren is er een omslag geweest in het denken over overheidsinformatie. Deze omslag is onder meer het gevolg van de toenemende digitalisering van informatie
en het daardoor gemakkelijker beschikbaar komen van documenten en gegevens van de
overheid. Digitalisering maakt het mogelijk om meer informatie eenvoudig toegankelijk
te maken en heeft ook tot gevolg dat mensen meer informatie willen hebben. Deze informatiebehoefte
van burgers heeft ook effect gehad op het denken over een al dan niet openbare WOZ-waarde. De WOZ-waarde was – enkele jaren geleden nog – een waarde die door de overheid werd
vastgesteld, een beperkt gebruik kende en als privacygevoelig werd ervaren. Tegenwoordig
is door het bredere gebruik van de WOZ-waarde, de behoefte van de mondige, gedigitaliseerde
burger zodanig dat men de WOZ-waarde wil controleren en vergelijken. Door deze ontwikkeling
is de WOZ-waarde meer een objectgegeven geworden dan een persoonsgegeven. Transparantie
van de overheid past bij die ontwikkeling en werd ook zichtbaar bij de acceptatie
van de gestage verruiming van de openbaarheid van de WOZ-waarde, zoals in de vorige
paragraaf is geschetst. De Waarderingskamer constateert in zijn advies aan de Staatssecretaris van Financiën
eveneens dat de actuele maatschappelijke opvattingen over de in acht te nemen bescherming
van de privacy voor WOZ-waarden van woningen, niet meer dezelfde is als ten tijde
van de totstandkoming van de Wet WOZ en adviseert om de WOZ-waarden van woningen openbaar
te maken. Ook in bestuurlijke overleggen die de Staatssecretaris van Financiën en de Minister
van Binnenlandse Zaken en Koninkrijksrelaties (hierna: BZK) in 2011 hebben gevoerd
over de uitvoering van de Wet WOZ met alle bij de Wet WOZ betrokken partijen, de VNG,
de Unie van Waterschappen (UvW), de rijksbelastingdienst en de Waarderingskamer, is
een verruiming van de openbaarheid van de WOZ-waarde aan de orde gekomen. Alle aanwezige
partijen waren van mening dat openbaarheid van de WOZ-waarde kan bijdragen aan de
acceptatie van die waarde bij de burgers. Daarnaast kan het een stimulans betekenen
voor de gemeenten om te laten zien dat zij zorgvuldig hebben gewaardeerd met inachtneming
van de onderlinge verhoudingen in de markt. Niet alleen bestuurlijk is er draagvlak
voor een verruiming van de openbaarheid van de WOZ-waarde. In een ledenpanel van de
VEH in mei 2012 heeft ook een ruime meerderheid van de leden aangegeven achter een
verdere openbaarheid van de WOZ-waarden te staan. De mening van dit panel is verwerkt
in de reactie van de VEH op de internetconsultatie. Hoewel een deel van de leden van
de VEH aangeeft zorgpunten te hebben over de privacy, vindt de VEH het een goede zaak
dat men straks op een gemakkelijke en laagdrempelige wijze de WOZ-waarden kan opvragen
zonder dat men hoeft te motiveren waarom men die WOZ-waarden nodig heeft. Dit stemt
overeen met het resultaat van een onderzoek dat de Waarderingskamer in 2011 heeft
laten doen naar het vertrouwen in de WOZ-uitvoering. Een meerderheid van de ondervraagden had geen bezwaar tegen het openbaar worden van
de WOZ-waarde. Het openbaar maken van de WOZ-waarde werd ook genoemd als een van de
mogelijkheden om het vertrouwen in de uitvoering van de Wet WOZ te bevorderen. Een
andere mogelijkheid die genoemd werd was dat er betere referentiepanden gehanteerd
zouden worden. Met een verruiming van de openbaarheid van de WOZ-waarde kan men straks
zelf zijn referentiepanden kiezen (naast de in het taxatieverslag genoemde referentiepanden). Op de manier waarop met het opvragen van bulkgegevens wordt omgegaan, komt aan de
orde in paragraaf 3.5. De verwachting is dat meer openbaarheid kan bijdragen aan een grotere maatschappelijke
controle van waardegegevens, die de kwaliteit en de toepasbaarheid ervan ten goede
zou kunnen komen. Bovendien kan transparantie bijdragen aan een hoger acceptatieniveau
van de WOZ-beschikkingen. Dit zou ertoe kunnen leiden dat er op termijn minder bezwaar-
en beroepschriften worden ingediend.