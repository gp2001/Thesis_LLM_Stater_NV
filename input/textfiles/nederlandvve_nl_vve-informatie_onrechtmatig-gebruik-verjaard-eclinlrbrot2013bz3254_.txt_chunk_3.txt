2.27. Marcan heeft op grond van een daartoe strekkende verlof van de voorzieningenrechter van deze rechtbank van 6 september 2011, ter zekerheid van haar vordering beslag gelegd ten laste van de VVE onder de ING-bank en onder alle appartementseigenaren waaronder zijzelf. 3.De vordering in conventie 3.1 Marcan heeft, na vermeerderingen van eis, gevorderd bij vonnis, uitvoerbaar bij voorraad: 1) de VVE te veroordelen om aan Marcan te voldoen € 52.538,50 terzake de gemaakte kosten voor het herstel van het souterrain, vermeerderd met de wettelijke rente daarover met ingang van de dag der dagvaarding; 2) de VVE te veroordelen tot betaling van € 3.000,- terzake het door Marcan gedragen eigen risico voor twee schadevoorvallen, vermeerderd met de wettelijke rente daarover vanaf 1 februari 2012; 3) te verklaren voor recht dat de VVE Marcan schadeloos dient te stellen voor enige aanspraak, gedaan door Angels B.V. terzake tekortkomingen van Marcan die voortvloeien uit het vochtprobleem in het souterrain, alsmede om de VVE te veroordelen om aan Marcan te voldoen al hetgeen Marcan aan Angels B.V. dient te voldoen, zo nodig op te maken bij staat, vermeerderd met de wettelijke rente daarover met ingang van de dag der dagvaarding; 4) te verklaren voor recht dat de VVE Marcan schadeloos dient te stellen voor de kosten van herinrichting van het souterrain, zowel voor het geval deze door Marcan rechtstreeks dienen te worden gedragen, als voor het geval Marcan hiervoor wordt aangesproken door Angels B.V., alsmede om de VVE te veroordelen om het bedrag van die schade, zo nodig op te maken bij staat, aan Marcan te vergoeden, te vermeerderen met de wettelijke rente daarover met ingang van de dag der dagvaarding; 5) te verklaren voor recht dat de VVE aansprakelijk is voor de kosten van rechtsbijstand, gevallen aan de zijde van Marcan in haar geschil met Angels B.V., alsmede om de VVE te veroordelen om het bedrag van die schade, zo nodig op te maken bij staat, aan Marcan te vergoeden, vermeerderd met de wettelijke rente daarover vanaf de dag der dagvaarding; 6) te verklaren voor recht dat de VVE aansprakelijk is voor de vermindering van de beleggingswaarde, waaronder de vermindering van de potentiële huuropbrengst van haar appartement als gevolg van de vochtschade, waaronder mede begrepen het verlies aan of vermindering van goodwill van de onderneming en/of gederfde huuropbrengsten indien de overeenkomsten met Angels B.V. rechtsgeldig mocht blijken te zijn opgezegd, ontbonden of vernietigd, alsmede om de VVE te veroordelen om het bedrag van die schade, zo nodig op te maken bij staat, aan Marcan te vergoeden, vermeerderd met de wettelijke rente daarover met ingang van de dag van dagvaarding; 7) te verklaren voor recht dat de VVE aansprakelijk is voor de aan de zijde van Marcan gevallen kosten terzake vaststelling van aansprakelijkheid en schade en terzake buitengerechtelijke kosten tot verhaal, alsmede om de VVE te veroordelen om het bedrag van die schade, zo nodig op te maken bij staat, aan Marcan te vergoeden, vermeerderd met de wettelijke rente daarover met ingang van de dag van dagvaarding; 8) de VVE te veroordelen in de proceskosten, vermeerderd met de wettelijke rente daarover. 3.2 Marcan heeft aan haar vorderingen, tegen de achtergrond van de hiervoor weergegeven vaststaande feiten, het volgende ten grondslag gelegd. 3.2.1 De vochtproblemen in het souterrain van het appartement zijn het gevolg van de poreusheid van de vloer en/of buitenmuren.