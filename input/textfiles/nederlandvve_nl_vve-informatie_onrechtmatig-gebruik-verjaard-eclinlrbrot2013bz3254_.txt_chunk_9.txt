7.13. Onder verwijzing naar hetgeen de rechtbank onder 7.7.2 en 7.7.3 heeft overwogen, oordeelt de rechtbank dat niet vast is komen te staan dat Marcan ongeoorloofde wijzigingen heeft aangebracht in gemeenschappelijke en/of privé-gedeelten. In zoverre is er dan ook geen grond voor een veroordeling van Marcan tot verwijdering van de door de VvE genoemde zaken, nog daargelaten dat deze vordering onvoldoende bepaald is. Ook voor het toewijzen van het verbod tot het aanbrengen van zaken in en aan gemeenschappelijke gedeelten is geen plaats. Bij deze vordering heeft de VvE onvoldoende belang, nu van een overtreding terzake niet is gebleken. 7.14. Thans dient uitsluitend nog te worden beoordeeld of het gebruik van het appartement en het souterrain als seksinrichting in strijd is met de splitsingsakte. Daartoe dient te worden uitgelegd wat is bedoeld met het in de splitsingsakte voorgeschreven gebruik als “cafébedrijf met toebehoren op de begane grond, en een magazijn met toebehoren in de kelder”. De tekst van de splitsingsakte is opgesteld ten behoeve van (toekomstige) appartementseigenaars en heeft in dat kader een lange geldigheidsduur voor een wisselende groep appartementseigenaars. In de regel zullen de (meeste) appartementseigenaren niet betrokken zijn geweest bij de totstandkoming van de splitsingsakte, zodat voor hen niet kenbaar is wat de onderliggende bedoeling van de daarin opgenomen bepalingen is. De inhoud van de splitsingsakte zal aldus moeten worden uitgelegd naar objectieve maatstaven en zoals degenen voor wie de regeling geschreven is, deze zullen begrijpen, ook in het licht van de bewoordingen van de gehele tekst van de splitsingsakte. Dat betekent dat de hier bedoelde bepaling, in de context van de totale splitsingsakte, grammaticaal dient te worden uitgelegd. Tegen de achtergrond hiervan, oordeelt de rechtbank dat het begrip “cafébedrijf met magazijn” zich bezwaarlijk laat uitleggen als seksinrichting. Bij een cafébedrijf staat, uitgaande van de letterlijke betekenis van deze term, de ontvangst van klanten met het doel in het café iets te drinken en/of nuttigen en in contact te komen met andere cafébezoekers centraal. De aard van de door een seksinrichting geleverde diensten wijkt hiervan sterk af. Het door (de huurder van) Marcan gemaakte gebruik van het appartement is dan ook strijdig met de splistingsakte. Voorts sluit het gebruik van de kelder als “magazijn met toebehoren”, uitgelegd naar de hiervoor weergegeven objectieve maatstaven, uit dat de kelderverdieping voor de bezoekers van het café toegankelijk is. Dat wordt, anders dan Marcan heeft aangevoerd, niet anders doordat in de tekening behorende bij de splitsingsakte als zodanig aangeduide kamers zijn ingetekend. Aangenomen moet worden dat daarmee slechts is aangegeven dat zich in de kelder verschillende vertrekken bevinden. Dat zegt evenwel niets over het gebruik van de kelder als magazijn en staat aan een dergelijk gebruik ook niet in de weg. Het betrekken van de kelderetage bij de primaire exploitatie van het bedrijf, dat wil zeggen op zodanige wijze dat de kelder voor de klanten van het bedrijf toegankelijk is en dus onderdeel is van de voor het publiek toegankelijke ruimte, is dan ook strijdig met de splitsingsakte. De VvE is in beginsel dan ook gerechtigd om aan deze onrechtmatige situatie een einde te maken. 7.15. Marcan heeft evenwel aangevoerd dat de vordering van de VvE tot beëindiging van de hiervoor onder 7.14 omschreven onrechtmatige situatie is verjaard op grond van artikel 3:306 BW. Marcan heeft daartoe aangevoerd dat het appartement al minimaal 20 jaar wordt gebruikt als seksinrichting. Volgens Marcan wordt daarbij het souterrain ook al sinds 1983 gebruikt voor de ontvangst van klanten. De VvE heeft betwist dat al meer dan 20 jaar ter plaatse een seksinrichting is gevestigd. Voorts is volgens de VvE het souterrain pas sinds 2008 als zodanig in gebruik. De rechtbank overweegt als volgt. De vordering tot opheffing van een onrechtmatige toestand verjaart ex artikel 3:314 juncto 3:306 BW na verloop van 20 jaren. Uit artikel 3:314 BW volgt dat de verjaringstermijn aanvangt op de dag volgend op de dag waarop de onmiddelijke opheffing van de onrechtmatige toestand kan worden gevorderd. Dat is in dit geval de dag volgend op de dag waarop het appartement en het souterrain voor het eerst op voor de leden van de VvE kenbare wijze zijn gebruikt als seksinrichting. Marcan heeft ter onderbouwing van haar stelling dat het appartement en souterrain reeds meer dan 20 jaren als seksinrichting worden gebruikt een huurovereenkomst overgelegd van 1 augustus 1983, waaruit volgt dat het appartement en souterrain vanaf die datum werden verhuurd om te worden gebruikt als “winkel/besloten club” door V & R Horeca B.V. (productie 50). Voorts heeft Marcan een verklaring overgelegd van [F] van (het toenmalige) V & R Horeca, waarin [F] voornoemd verklaart dat V & R Horeca het appartement met ingang van 1983 heeft gehuurd, dat de oudste vergunning voor het ter plaatse exploiteren van een seksinrichting dateert van 30 juni 1984 en dat het pand, gedurende de huurperiode van V & R Horeca, altijd in gebruik is geweest als seksinrichting c.q. club (productie 51). In die verklaring geeft [F] voornoemd voorts aan dat sinds “die tijd”, waarmee kennelijk 1983 bedoeld is, zich ook werkkamers in het souterrain bevonden. Naar het oordeel van de rechtbank heeft de VvE, tegen de achtergrond van de hiervoor weergegeven onderbouwing van Marcan, onvoldoende gemotiveerd betwist dat het appartement inclusief souterrain reeds sedert 1983 in gebruik zijn als seksinrichting. De VVE heeft dat slechts bloot betwist. Dat leidt ertoe dat in rechte wordt uitgegaan van de juistheid van de stellingen van de VVE op dit punt, waarmee vast staat dat sinds 1983 in het appartement en het souterrain een seksinrichting wordt gedreven. Hiervoor is van gemeentewege vergunning verleend. Dergelijke vergunningen plegen openbaar bekend gemaakt te worden. Bovendien is niet aannemelijk dat de exploitatie van de seksinrichting door de leden van de VvE lange tijd onopgemerkt is gebleven. Dat betekent dat de verjaring van artikel 3:314 BW in 1983, althans uiterlijk medio 1984 is aangevangen. Gesteld noch gebleken is dat het gebruik van het appartement en souterrain als seksinrichting op enig moment is gestaakt. Evenmin is gebleken dat de verjaring op enig moment is gestuit. Dat betekent dat de rechtsvordering tot opheffing van de hier bedoelde onrechtmatige situatie in 2003 of medio 2004 is verjaard. Dat leidt ertoe dat de vorderingen van de VvE tot het verbieden aan Marcan om het appartement en het souterrain anders te gebruiken dan overeenkomstig de in de splitsingsakte omschreven bestemming voor afwijzing gereed liggen. Bij gebreke van een voldoende belang daarbij zal ook de vordering tot het naleven van de splitsingsakte en het modelreglement worden afgewezen. In conventie en in reconventie: 7.16. Alle overige beslissingen zullen worden aangehouden.