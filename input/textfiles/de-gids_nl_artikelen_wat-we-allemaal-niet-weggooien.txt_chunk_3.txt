‘Het meeste hiervan zou kunnen worden verwerkt tot nieuwe producten maar wordt in plaats daarvan afgevoerd naar stortplaatsen of verbrandingsovens.’ Vroeger drukten we een sigaret uit in een asbak, en dat was dat. Tegenwoordig vragen we ons af waar de as, het filter en het papier van de peuk terechtkomen. We zijn opgegroeid met de voorstelling van een plek – ‘weg’ – waar afval naartoe wordt gebracht, maar komen er nu achter dat die plek niet bestaat. We beseffen nu dat de bijproducten van onze verlangens onder de grond verstopt liggen of verbrand zijn tot een giftig baldakijn boven ons hoofd, een besef dat intussen is uitgegroeid tot een motief om te streven naar verheffing. Eigenlijk doen we niet aan recycling om de planeet te redden, maar om dat deel van onszelf te bevrijden dat verslaafd is aan wereldse bezittingen en lichamelijk genot. Sommige mensen besluiten gewoon wat beter na te denken over het scheiden van de dingen die ze weggooien. Dat is een hele toer, waarvoor alle lof, maar ik houd vast aan mijn opvatting dat het afvalprobleem – de topconferenties, de stijgende zeespiegel, de maatschappelijke discussie en de ‘heerlijke nieuwe werelden’ vol onrust – ons tot morele keuzes dwingt en zodoende ingrijpende gevolgen zal hebben voor ons collectieve denken. De simpelste uiting hiervan is dat we de krant in de papierbak doen, maar op een hoger niveau ambiëren we wellicht wat Emerson in ‘een oorspronkelijke relatie tot het universum’ noemde. De tijd is wellicht rijp om zelfbeheersing te verheffen tot een evangelie nu we merken dat de wens om onze planeet te redden eigenlijk een bede om onsterfelijkheid is. We bespeuren een nieuw soort heerschappij over de levenscyclus van alledaagse voorwerpen en zien onszelf als rentmeesters van het ecosysteem, of het egosysteem. Om half zes ’s ochtends verspreidde zich van achter de horizon boven het Brent-spaarbekken een reepje aarzelend rood licht. Op de weg was het nog donker en de mensen sliepen vast terwijl de wagens de stortplaats kwamen oprijden. In het kunstlicht van het ‘kantoor’ – een cluster zeecontainers – zaten de vuilnismannen verzameld rond de krant. ‘Hé,’ zei een van hen. ‘Heb je dit al gezien?