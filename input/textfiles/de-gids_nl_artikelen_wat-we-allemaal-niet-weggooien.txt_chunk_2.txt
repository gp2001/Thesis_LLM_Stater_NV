Ik vroeg aan Alf of deze manier van leven niet erg enerverend was. Zijn antwoord was dat ‘hypotheek’ en ‘wurggreep’ synoniemen zijn. De regen kletterde op het dak van de bus terwijl wij in de geur van diesel en gedragen sokken nog wat nadachten. ‘Ineens moet iedereen een vaatwasser,’ zei Martin. We zetten onze kragen op en liepen naar het lege terrein achter de Somerfield. De woonwijk was niet ver weg – het knipperende blauwe licht was nog steeds te zien – maar de supermarkt lag er op dat nachtelijke uur bijzonder verlaten bij. Alf deed een hoofdband met een lampje om, zodat hij eruitzag als een mijnwerker. Toen we dichter bij de afvalcontainers kwamen, zag ik ineens nog meer lichtjes en een grote groep onbekenden. ‘ ,’ zei Alf. ‘’s Nachts komen ze allemaal tevoorschijn.’ Sommige waren vanuit Oost-Europa naar Londen gekomen om hun droom waar te maken. Een Pool had vijf plompe grapefruits op een houten pallet uitgestald. ‘Is goed,’ zei hij. ‘Niet rot.’ Alf en Martin doken in de containers – In Amerika heette het – en haalden er brood, groenten, kant-en-klaarmaaltijden en pakjes gehakt uit. Ze boden een groot deel van de buit aan de Polen aan, maar die zeiden dat ze al genoeg hadden en nog een heel eind moesten lopen voor ze thuis waren. Er kwam een oude zwarte dame met een wijnrood hoedje aangelopen. Hier en daar viste ze iets uit een container. ‘Goeie plek, hier,’ zei ze. ‘Maar wat erg dat zulke dingen worden weggegooid.’ ‘Zo is Engeland tegenwoordig,’ zei ik tegen Alf. Zijn gezicht zag er in het schijnsel van de lantaarn op zijn hoofd ietwat demonisch uit. ‘Ja, vriend,’ antwoordde hij, ‘zo is de wereld.’ De oude dame moest voor een groot aantal kleinkinderen zorgen en woonde niet ver daarvandaan in Camberwell. Ze zei dat ze alleen op die manier de eindjes aan elkaar kon knopen. De mannen liepen met grote transparante zakken vol afval terug naar de bus en spreidden een gedeelte van de inhoud uit over de vloer. Alf veegde de spullen schoon met een doekje met bleekwater en liet ze aan mij zien. ‘Kijk,’ zei hij. ‘De uiterste verkoopdatum is pas over twee dagen.