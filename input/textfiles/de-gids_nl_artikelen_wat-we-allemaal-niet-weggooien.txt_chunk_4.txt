‘Heb je dit al gezien? Een nieuwe loterij.’ ‘Neu,’ zei een ander. ‘Borstverkleining… Een strakke pens. Dat krijg je als je in de loterij wint: cosmetische chirurgie.’ Les zei dat hij het prettig vindt zo vroeg te beginnen en ’s middags vrij te hebben. Hij werkt al meer dan tien jaar in Harrow; elke dag vroeg uit de veren om containers te legen voordat iedereen wakker is. Hij is pas chauffeur geworden en beschouwt dat als een belangrijke promotie. ‘Ik ben de baas,’ zei hij. ‘Nou ja, niet echt.’ Tijdens de route maakten Les en ik nu en dan een geintje, maar de vermoeidheid sloeg toe en het lachen kwam steeds langzamer op gang. Om de honderd meter sprong ik van de wagen om samen met de ‘richters’ de containers uit de tuinen te rollen. Die ochtend haalde de ploeg alleen organisch huisvuil op. ‘Het is een nachtmerrie,’ zei Joshi, een jongen wiens ouders uit Bangladesh kwamen. ‘Hoe vaak je het ook zegt of een aantekening maakt op hun kaart, ze blijven de verkeerde dingen in die containers gooien. Ze verstoppen allerlei rotzooi op de bodem van hun groenbak – machineonderdelen bijvoorbeeld. Je kunt het ze niet aan hun verstand peuteren.’ Hij liet me in een rolcontainer voor een groot huis kijken; bovenop lag gras, maar eronder lagen plastic tassen vol papier. In de Londense wijk Harrow is afvalscheiding verplicht: groene bakken voor papier, blik en glas; bruine bakken voor organisch huisvuil zoals tuinafval en etensresten. Mensen die het door elkaar gooien, die ‘verontreinigen’, moeten 20 pond betalen om het later, wanneer ze het hebben gesorteerd, alsnog te laten ophalen. Hardnekkige overtreders kunnen worden vervolgd en beboet tot 1000 pond. Les heeft een lijst waarop hij adressen van overtreders noteert. Toen hij in Rayners Lane bij de Conservative Association achteruit een donkere laan in reed, kwam Joshi hoofdschuddend naar het raampje gelopen. ‘Nummer 9,’ zei hij. ‘Verontreinigd.’ Les trok de handrem aan en pakte zijn pen terwijl hij zich naar mij omdraaide. ‘Da’s een hele erge, nummer 9.’ ‘En 63 al net zo.’ In de cabine zat een tv-schermpje waarop ik kon zien hoe Joshi en Sam de containers van bravere burgers in een hijsinrichting plaatsten, waarna de troep in de compactor werd gestort. Les vertelde dat hij bmw en Renault had gereden en dat hij in de jaren zeventig body- guard geweest was van de popgroepen Slade en Mud. Hij had duidelijk het idee dat hij in een opgaande lijn zat en leek uiterst zelfverzekerd terwijl hij aan het stuur trok. De lucht was inmiddels blauwer geworden. Hier en daar verschenen rijtjes wachtenden bij de bushaltes richting Pinner.