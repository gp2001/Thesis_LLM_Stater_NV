Hier en daar verschenen rijtjes wachtenden bij de bushaltes richting Pinner. ‘Veel oudere mensen,’ zei Les, ‘vinden recycling maar lastig. Ze begrijpen de nieuwe aanpak niet en zijn bang voor de boetes.’ Terwijl hij dit zei, zag ik in een neo-tudorhuis met dubbele oprit een oudere dame de gordijnen opzij schuiven. ‘Maar we gaan te ver en te snel met recycling.’ Bij de joodse vrije school toeterde Les toen hij de wagen van Fred, een andere vuilnisveteraan in Harrow, van de andere kant zag aankomen. ‘Die zit al jaren in het afval,’ zei Les. ‘Binnenkort gaat hij met pensioen.’ ‘De bofkont,’ zei Joshi. Het team had bijna zes uur nodig om alle containers langs de route te legen en de vervuilers te noteren, en de ochtend was al haast voorbij toen Les lachend een wapperende Engelse vlag aanwees bij een huis in Hereford Gardens. Een half uur later hadden we Harrow en daarmee de stad achter ons gelaten en reden we op volle snelheid door het platteland van Middlesex naar het composteerterrein in het uiterste noordwesten van Londen. Het terrein stonk hevig naar rottende kerstbomen; hier en daar steeg rook op. Composteren – de omzetting van organisch afval in gerijpte compost – duurt tien weken en is niet alleen het bewijs dat lokale overheden hun belofte om groener te worden nakomen, maar het is ook veel goedkoper dan storten. West London Composting heeft een officiële vergunning en is met een verwerkingscapaciteit van 50.000 ton organisch afval de grootste in Londen. Toen we op het terrein aankwamen reed Les zijn wagen op een weegbrug; het gewicht bepaalde hoeveel Harrow voor de lading betaald zou krijgen. Ik was uitgestapt en zag hoe andere wagens kwamen aanrijden en hun materiaal in een enorme loods kiepten, waar het in een versnipperaar werd geschoven. Vandaar gaan de dampende snippers naar composteerloodsen waar ze de temperatuur en het zuurstofgehalte kunnen regelen. Na tien weken wordt het compost in zakken aan tuinders en winkels verkocht. Les schudde ongelovig zijn hoofd. De controleur die het materiaal in de vuilniswagens bekeek voordat het werd gelost was niet tevreden. ‘Nee,’ zei de man-met-klembord. ‘Verontreinigd.’ Hij zette zijn paraaf op een vel papier en gaf dat aan Les. Ondanks alle moeite van de ploeg was er te veel niet-organisch afval in hun wagen terechtgekomen. ‘Daar zijn ze heel secuur mee, deze jantjes-secuur,’ zei Les. ‘Wat gebeurt er nu met deze lading?’ vroeg ik. ‘Die is niet goed genoeg,’ zei hij. ‘We brengen alles naar de vuilnisbelt in Ruislip. Harrow draait op voor de stortkosten.’ ‘Jammer,’ zei ik. ‘Ook van de lange ochtend.’ ‘Niks aan te doen,’ zei Les, terwijl hij aan het stuur draaide, in de achteruitkijkspiegel keek en zijn haar gladstreek. ‘Vandaag zullen we de wereld niet redden.’ Wie je ook spreekt, je krijgt al snel de indruk dat militante politiek heeft moeten wijken voor soft utopisme in de gehele Britse afvalsector. Veel mensen in deze bedrijfstak zijn geboren in de jaren zestig en horen dus niet bij de generatie van de jaren zestig – die droomde van regeringen omverwerpen of hun verkrampte docenten een lesje leren – maar bij die van de jaren tachtig, een generatie die de grenzen van het idealisme maar al te goed kent. Zelfs de freeganisten, met hun hartgrondige hekel aan multinationals, vinden dat hebzucht ook zijn goede kanten heeft; ze streven niet naar politieke macht maar willen de hooggestemde idealen van hun generatie verwezenlijken. En mensen die onderdeel van het establishment zijn geworden – politici, ambtenaren, advocaten – missen weliswaar de revolutionaire vonk maar spreken wel vol vuur over ethische vooruitgang. Ze hebben het over potentieel en meer keuzemogelijkheden. Over persoonlijkheid en lifestyle. Voor deze mensen heeft de vraag wat er met afval moet gebeuren niets te maken met oorlog tegen het systeem, maar veeleer met het bereiken van persoonlijke doelstellingen, werken aan vrede en kiezen voor harmonie. Ze verketteren de wereld niet, maar uiten hun genegenheid met goede werken. Hun houding tegenover recyclingweigeraars lijkt nog het meest op die van William Booth ten opzichte van alcoholisten. De diehards van de afvalgemeenschap verfoeien hun tegenstanders niet, ze voelen eerder medelijden, en uit alles wat ze zeggen lijkt geloof in een nieuwe dageraad te spreken. Zelfs de regering, die veel trager en minder ambitieus is dan de lobbyisten – ze wil 40 procent meer afval recyclen in 2010, terwijl Friends of the Earth in 2015 al 75 procent wil –, gaat haar verantwoordelijkheden niet uit de weg en deelt boetes uit aan grote bedrijven om die zover te krijgen dat ze beter omgaan met hun afval. Het ministerie heeft onlangs door de AEA Energy and Environment Group onderzoek laten uitvoeren naar het storten van afval en het verhogen van de heffingen daarop. Niemand zou ook maar overwegen om in zijn autobiografie iets over stortplaatsen te schrijven, maar toch eindigen daar de meeste spullen uit het leven van de gemiddelde Brit. Alle vuilnisbakken uit ons leven zijn geleegd op vuilnisbelten of in verbrandingsovens. Daar stonden we vroeger niet bij stil, maar nu we dat wel doen, zo zeggen de evangelisten, is het onvermijdelijk dat we veranderen. ‘Afval storten is de minst aantrekkelijke optie,’ zo staat te lezen in het rapport dat aan het ministerie is aangeboden: ‘De grotendeels organische inhoud van afval uit de voedingssector kan een significante bijdrage leveren aan de schadelijke aspecten van vuilnisbelten (bijvoorbeeld als bron van methaanemissies uit de anaerobe ontbinding van het gestorte afval). In de Europese richtlijn betreffende het storten van afval zijn streefcijfers vastgesteld ter vermindering van de hoeveelheid biologisch afbreekbaar afval (gemeenteafval) op stortplaatsen – het eerste streefcijfer moet in 2010 zijn bereikt (in het V.K.).’ Waar de hoeveelheid niet afneemt, zullen aanbieders van afval zich blauw betalen aan heffingen. De regering heeft de tarieven onlangs bekendgemaakt: per ton zal op termijn 35 pond worden betaald, een strenge maar rechtvaardige prijs. ‘Het is voor bedrijven een stevige aansporing,’ zo staat te lezen in het rapport, ‘om iets te doen aan de hoeveelheid afval die ze naar stortplaatsen afvoeren. De gestegen afvalstoffenheffingen lijken al te werken: tussen 2003-4 en 2005-6 is de hoeveelheid afval dat tegen het standaardtarief kan worden gestort met circa 10 procent verminderd. Hieraan zien we dat gericht beleid in combinatie met het terugdringen van de hoeveelheid afval effect heeft.’ De vuilnisbelt van Calvert ligt in het mooiste deel van Buckinghamshire aangeschurkt tegen een oude steenfabriek. Naar verluidt liggen hier afvalputten uit de vijftiende eeuw, toen de Londenaren hun afval meegaven aan ‘rapers’ die het in de moerassen van Essex dumpten. In de eeuwen daarna stookten de mensen hun brandbare afval doorgaans op in haarden, terwijl het restant in karren werd afgevoerd om te worden gezeefd voor de productie van bakstenen. Flessen werden opnieuw gebruikt en plastic was nog sciencefiction. In de negentiende eeuw, de Victoriaanse tijd, was hergebruik de norm en deed het hele Britse volk uit noodzaak aan recycling: hout werd opnieuw vertimmerd, botten vermalen en as uitgereden; alleen lijken en plantenresten werden begraven. Maar in 1875 werd er een nieuwe volksgezondheidswet aangenomen en kwam het afvalbeheer hoger op de agenda te staan. Lokale autoriteiten moesten ervoor zorgen dat huishoudelijk afval voortaan werd aangeboden in een ‘verplaatsbaar recipiënt’ – de geboorte van het vuilnisvat – dat tegen betaling werd geleegd. In de jaren dertig van de twintigste eeuw nam het aandeel biologisch niet-afbreekbaar afval toe en klonken de eerste waarschuwingen tegen storten. Niettemin verrezen er in die tijd bij de meeste stadsgebieden vuilnisbelten, die constant in brand stonden. Na 1956, het jaar van de eerste wet tegen de luchtvervuiling, belandde er steeds meer verpakkingsmateriaal en papier in het huisvuil (door de opkomst van de marketing) en in de jaren zeventig ook chemisch afval en oude elektrische apparaten. Al met al heeft de verdringing van stof en as in onze vuilnisbakken door papier en plastic meer dan een eeuw geduurd; in die tijd is ook de lucht die we inademen sterk vervuild geraakt. Calvert is sinds de opening in de jaren tachtig uitgegroeid tot een van de grootste vuilnisbelten van het land. April Jennings is een stoere, wetenschappelijk geschoolde vrouw in een mannenwereld, die zich door niets uit het veld laat slaan, zelfs niet door de enorme plakken modder aan haar laarzen op de dag dat ik met haar heb afgesproken. ‘In de jaren tachtig waren vuilnisbelten een soort zwarte magie,’ zei ze, ‘maar sindsdien is er veel onderzoek gedaan, en nu begrijpen we veel meer. Als we de bestaande belten uitbreiden, kunnen we nog wel even verder.’ Volgens haar kan de locatie Calvert nog een jaar of vijfentwintig mee. In het wereldje van April luidt de magische kreet ‘duurzame energie’ – Tony Blair hoorde het zichzelf zo graag zeggen. De mensen van Calvert hebben een goed gevoel bij de elektriciteit die ze met het methaangas uit de afvalverbranding op hun terrein kunnen opwekken. ‘We hebben een capaciteit van 17 megawatt,’ zei April. ‘We weten zelfs het laatste beetje waarde aan het afval te onttrekken.’ Ze lijkt zich niet te kunnen vinden in de mening (zelfs de regering denkt het) dat storten de minst wenselijke oplossing voor het Britse afvalprobleem is. ‘Het is allemaal onderzocht,’ zegt ze. Haar collega Peter Robinson onderbreekt haar: ‘De hele technische onderbouwing van de afvalverwerking en -beheersing in ons land is zo veel beter dan vroeger.’ Hij lacht. ‘En eigenlijk is storten ook in het verleden altijd redelijk veilig geweest. En praktisch.’ Aan de wanden van de kantoortjes van de managers van Calvert hangen foto’s van groene weides en vuilniswagens. ‘Het is allemaal aan het veranderen,’ zei Robinson. ‘Er is een omslag gaande van “alles weggooien” naar een cultuur van bewaren en opnieuw gebruiken. Om dat voor elkaar te krijgen, moeten we op een andere manier omgaan met ons afval en de kosten anders doorrekenen.’ Ik vroeg of het idee van ‘goed moeten nadenken over wat we weggooien’ soms niet paste in de Britse manier van denken. ‘Inderdaad,’ zei hij. ‘Mensen begrijpen het niet – maar daar komt nu snel verandering in.