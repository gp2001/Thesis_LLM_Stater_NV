9. Gevolgen voor burgers en bedrijven Door de realisatie van de landelijke voorziening WOZ kunnen burgers en bedrijven de
WOZ-waarde van woningen op een laagdrempelige manier opvragen. In plaats van zich
te wenden tot de verschillende gemeenten met een verzoek om een WOZ-waarde, kan de
WOZ-waarde straks eenvoudig en kosteloos worden opgevraagd via de landelijke voorziening
WOZ. II. Artikelsgewijze toelichting In verband met de realisatie van de landelijke voorziening van de BR WOZ wordt voorgesteld
een tweetal nieuwe definities op te nemen in artikel 2 van de Wet WOZ. In verband met het buiten toepassing verklaren van de in artikel 26a van de Wet WOZ
opgenomen marge bij de waardevaststelling (de zogenoemde Fierensmarge) door de Hoge
Raad vervalt artikel 26a van de Wet WOZ. Door het bredere gebruik van de WOZ-waarde is het onnodig beperkend om de opvraag
van een WOZ-beschikking door een medebelanghebbende alleen te honoreren indien er
sprake zou zijn van een belang bij de heffing van belastingen. Daarom wordt voorgesteld
in artikel 28, eerste lid, van de Wet WOZ een belang met betrekking tot de heffing
van belastingen te laten vervallen. In de voorgestelde wijziging wordt een volzin
toegevoegd waarin een definitie is opgenomen van een belang te zijnen aanzien. De
voorgestelde wijziging betreft geen uitbreiding van het aantal personen dat een WOZ-beschikking
kan aanvragen, het hebben van een persoonlijk belang blijft een voorwaarde. Dit belang
kan overigens zowel gelegen zijn in een lagere als in een hogere WOZ-waarde. Met het bredere gebruik van de WOZ-waarde is het mogelijk dat iemand belang heeft
bij een hogere WOZ-waarde. De voorgestelde wijzigingen van artikel 29 voorzien erin
dat ook na een verhoging van de bij de beschikking vastgestelde WOZ-waarde na bezwaar
(eerste lid) of beroep (tweede lid) belanghebbenden en afnemers daarvan op de hoogte
worden gebracht. Voorgesteld wordt een nieuw artikel op te nemen in de Wet WOZ waarin het kader van
de landelijke voorziening WOZ wordt geschetst. Dit wordt gedaan in het voorgestelde
artikel 37aa. In het eerste lid zijn de doelen opgenomen van de landelijke voorziening
WOZ, namelijk het verstrekken aan de afnemers van de waardegegevens met bijbehorende
temporele en meta-kenmerken alsmede het op regelmatige basis verstrekken van waardegegevens
inzake onroerende zaken die hoofdzakelijk tot woning dienen aan een loket voor openbare
WOZ-waarden. Op grond van het tweede lid van dat artikel wordt de exploitatie en het
beheer van de landelijke voorziening WOZ bij de Dienst voor het kadaster (hierna:
de Dienst) belegd. De Dienst draagt er zorg voor dat de weergave van de gegevens in
de landelijke voorziening WOZ (derde lid) overeenstemt met de door de colleges aangeleverde
gegevens. Omdat de landelijke voorziening WOZ een technische voorziening is worden
de praktische zaken die zien op het feitelijke beheer, de vorm en de inrichting geregeld
in lagere regelgeving. Hiervoor is een delegatiegrondslag opgenomen in het voorgestelde
artikel 37aa, vierde lid, van de Wet WOZ. Hierbij kan bijvoorbeeld gedacht worden
aan eisen die gesteld worden aan een website of de invulling van het dagelijkse beheer. Voorgesteld wordt artikel 37b, eerste lid, van de Wet WOZ zodanig te wijzigen dat
de verstrekking van gegevens door de gemeente aan de afnemers (rijksbelastingdienst,
gemeenten, waterschappen en het CBS) via de landelijke voorziening WOZ zal gaan lopen. Niet langer krijgen deze afnemers van elke gemeente apart de waardegegevens, maar
de Dienst neemt de levering van de waardegegevens met bijbehorende temporele en meta-kenmerken
aan de afnemers, over. Een vergelijkbare wijziging wordt voorgesteld voor het doorgeven
van de plaatsing en verwijdering van de aantekening «in onderzoek» (artikel 37b, derde
lid, van de Wet WOZ). Door de voorgestelde openbaarheid van de WOZ-waarde van woningen
is het onderscheid tussen afnemers die de WOZ-waarde gebruiken voor de heffing van
belastingen en afnemers die de WOZ-waarde gebruiken op grond van een ander wettelijk
voorschift komen te vervallen. Voorgesteld wordt ook in artikel 37b dit onderscheid
weg te nemen. De huidige tekst van het vierde lid kan dan ook komen te vervallen. In het voorgestelde nieuwe vierde lid wordt geregeld dat de verstrekking van gegevens
langs elektronische weg plaats vindt. Door de introductie van de landelijke voorziening
WOZ vindt in het zesde lid een tekstuele aanpassing plaats. Voorgesteld wordt artikel 37f van de Wet WOZ zodanig te wijzigen dat een terugmelding
over een authentiek gegeven via de landelijke voorziening WOZ loopt. De Dienst zorgt
ervoor, zo wordt voorgesteld op te nemen in de laatste volzin, dat het college van
burgemeester en wethouders van de gemeente die het aangaat geïnformeerd wordt over
een melding die de afnemer heeft gedaan over de juistheid van een authentiek gegeven. De technische voorzieningen van de landelijke voorziening WOZ zijn dusdanig ingericht
dat een dergelijke melding per omgaande wordt doorgegeven. De voorgestelde openbaarheid van de WOZ-waarde beperkt zich tot onroerende zaken die
in hoofdzaak tot woning dienen, waarbij – net als in de Gemeentewet – «in hoofdzaak»
moet worden geduid als: voor ten minste 70 percent. Voor het opvragen van de WOZ-waarde
van de onroerende zaken die niet onder het 70 percentcriterium vallen, blijft het
vereiste van kracht dat er sprake moet zijn van een gerechtvaardigd belang te zijnen
aanzien. Aangezien daarvoor een toets nodig is, zal het opvragen van de WOZ-waarde
van een niet-woning nog steeds plaatsvinden bij de betreffende gemeente en niet bij
de landelijke voorziening WOZ. Daarnaast wordt voorgesteld «uit hoofde van de belastingheffing» te schrappen. Door
het bredere gebruik van de WOZ-waarde is het onnodig beperkend dat er alleen sprake
zou zijn van een gerechtvaardigd belang indien er sprake zou zijn van een belang bij
de heffing van belastingen. In het voorgestelde artikel 40a van de Wet WOZ wordt de openbaarheid van de WOZ-waarde
(met bijbehorende adresgegevens) gerealiseerd. De voorgestelde openbaarheid van de
WOZ-waarde betreft uitsluitend die van onroerende zaken die ten minste in hoofdzaak
tot woning dienen, waarbij – net als in de Gemeentewet – «in hoofdzaak» moet worden
geduid als: voor ten minste 70 percent. Met de voorgestelde openbaarheid van de WOZ-waarde, wordt het mogelijk dat iedereen
die meer WOZ-waarden wil weten dan op het taxatieverslag bij de referentiepanden vermeld
staan, deze kan opvragen via de landelijke voorziening WOZ ten einde meer inzicht
te krijgen in de waarde van woningen. Het wordt een taak van de landelijke voorziening
om periodiek WOZ-waarden beschikbaar te stellen aan bijvoorbeeld een WOZ-viewer, een
soort loket voor openbare WOZ-waarden. De viewer zelf maakt geen deel uit van de landelijke
voorziening WOZ. De WOZ-waarde wordt pas opgenomen in de landelijke voorziening WOZ als de waarde op
grond van artikel 22 van de wet WOZ is vastgesteld. Daarbij wordt niet vermeld of
deze waarde al onherroepelijk is. Dergelijke kenmerken worden op grond van artikel 37b
van de Wet WOZ alleen aan de afnemers verstrekt. De gegevens die ten grondslag liggen
aan de WOZ-waarde in het taxatieverslag, waarop onder andere enkele referentiepanden
staan, worden op grond van artikel 40, tweede lid, nog steeds verstrekt door de gemeenteambtenaar. In het voorgestelde artikel 40a, tweede lid, wordt het mogelijk om bij of krachtens
algemene maatregel van bestuur te bepalen in welke gevallen, onder welke voorwaarden
en tegen welk tarief een verzameling van waardegegevens betreffende onroerende zaken
die in hoofdzaak tot woning dienen verstrekt kan worden via het loket voor openbare
WOZ-waarden. Dit is opgenomen om zelf aan te kunnen geven in welke situaties verstrekking
van waardegegevens in bulk (in digitale vorm) kan plaats vinden. Gedacht kan worden
aan de categorieën bestuursorganen en derden die nu al bevoegd zijn tot het opvragen
van een WOZ-waarde van een woning op grond van het Uitvoeringsbesluit kostenverrekening
en gegevensuitwisseling Wetwaardering onroerende zaken. In artikel 3, eerste lid, van de Kadasterwet zijn de taken opgenomen die de Dienst
heeft. Voorgesteld wordt in artikel 3, eerste lid, van de Kadasterwet in onderdeel o
de landelijke voorziening WOZ toe te voegen. Artikel 117 van de Kadasterwet heeft
betrekking op de aansprakelijkheid van de Dienst bij de uitvoering van zijn verschillende
wettelijke taken. De onderhavige wijziging voegt aan artikel 117 een nieuw lid toe,
dat ziet op de aansprakelijkheid van de Dienst bij de uitvoering van de taken die
hem in het kader van dit wetsvoorstel zijn toegedeeld. De inhoud van dit artikellid
sluit aan bij de wijze waarop in artikel 117 de aansprakelijkheid van de Dienst voor
zijn andere wettelijke taken is geregeld. In de eerste volzin van het voorgestelde
artikellid is bepaald dat, kort samengevat, de Dienst aansprakelijk is voor schade
ten gevolge van door hem begane onregelmatigheden bij het verlenen van inzage in of
het verstrekken van gegevens uit de landelijke voorziening WOZ. De tweede volzin van
het voorgestelde artikellid verklaart het zesde lid, tweede volzin, van overeenkomstige
toepassing, zodat buiten twijfel staat dat de Dienst niet aansprakelijk is voor schade
die is te wijten aan het feit dat een derde – in casu een bronhouder – zijn verplichtingen
krachtens de wet niet of onvoldoende heeft nageleefd. Dit betekent overigens niet
dat in dat geval de desbetreffende bronhouder zonder meer aansprakelijk is. Of dat
het geval is zal tevens afhangen van het antwoord op de vraag of eventuele onjuistheden
bij de afnemers niet hoefden te leiden tot gerede twijfel omtrent de juistheid van
die gegevens. De beoogde inwerkingtreding van dit voorstel van wet is 1 januari 2014. In het voorstel
van wet zijn echter diverse bepalingen opgenomen die aanzienlijke wijzigingen met
zich meebrengen voor gemeenten in de uitvoering van de Wet WOZ. Dit geldt met name
voor de realisatie van de technische voorzieningen voor de landelijke voorziening
WOZ. Om te zorgen dat gemeenten voldoende tijd hebben de benodigde voorzieningen te
implementeren en te laten functioneren, wordt voorgesteld dit voorstel van wet op
een bij koninklijk besluit vast te stellen tijdstip in werking te laten treden, welk
tijdstip voor de verschillende artikelen of onderdelen daarvan zo nodig verschillend
kan worden vastgesteld. De staatssecretaris van Financiën, F. H.