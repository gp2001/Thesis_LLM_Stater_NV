Uitvoeringskosten De gemeenten zijn belast met de uitvoering van de Wet WOZ. De wijzigingen die zijn
opgenomen in dit voorstel van wet hebben dan ook gevolgen voor de gemeenten. Op grond
van artikel 2 van de Financiële-verhoudingswet moeten wijzigingen in het beleid die
financiële gevolgen hebben voor gemeenten worden toegelicht. Hieraan wordt in onderstaande
toelichting uitvoering gegeven. Bij het in beeld brengen van de uitvoeringskosten
kan onderscheid gemaakt worden tussen de verschillende maatregelen die zijn opgenomen
in dit voorstel van wet. Allereerst zijn er de kosten die verbonden zijn aan de realisatie van de landelijke
voorziening WOZ. Zoals aangegeven in Hoofdstuk 3, paragraaf 5, zullen de geraamde
(eenmalige) kosten die verbonden zijn aan de ontwikkeling van de landelijke voorziening
WOZ, ad € 2 miljoen, worden gedragen door het Ministerie van Financiën. Deze kosten
zijn reeds voorzien en maken onderdeel uit van de begroting van het Ministerie van
Financiën. De kosten die gemeenten en waterschappen moeten maken om hun systemen dusdanig
aan te passen dat de link met de landelijke voorziening WOZ gelegd kan worden, zullen
door die partijen zelf gedragen worden. De geraamde (jaarlijkse) kosten voor exploitatie
en beheer van de landelijke voorziening WOZ, ad € 1,3 miljoen, zullen, vanwege het
gedeelde belang bij de landelijke voorziening WOZ worden verdeeld over de belangrijkste
overheidsgebruikers van de  WOZ-waarde. Daarom wordt voor de verdeling aangesloten
bij de reguliere WOZ verdeelsleutel (gemeenten 45 procent, Rijk 40 procent en Waterschappen
15 procent). De jaarlijkse kosten die ten laste van het Rijk komen zijn reeds voorzien
en maken onderdeel uit van de begroting van het Ministerie van Financiën. Met de gemeenten
en waterschappen is overeengekomen dat voor hun aandeel in de landelijke voorziening
WOZ geen financiële compensatie zal plaatsvinden. Gemeenten en waterschappen hebben
namelijk ook belang bij de verbetering van het stelsel van basisregistraties als geheel. Zo ontvangen Belastingdienst en waterschappen de voor hun relevante gegevens via één
pakket uit de landelijke voorziening WOZ en niet meer van alle gemeenten afzonderlijk. Daarnaast genieten gemeenten ook financiële voordelen van de realisatie van de landelijke
voorziening WOZ. De huidige opvraag van de WOZ-waarden door belanghebbenden en aangewezen
bestuursorganen en derden vindt immers dan niet langer bij de gemeente plaats, maar
bij de landelijke voorziening WOZ. Dit betekent een vermindering van het aantal opvragingen
van WOZ-waarden bij de gemeenten. De extra opvraag als gevolg van de openbaarheid
van de WOZ-waarde van woningen zal namelijk, door de koppeling met de landelijke voorziening
WOZ, niet plaatsvinden bij de gemeenten, maar bij de landelijke voorziening WOZ. Hierdoor
brengt openbaarheid van de WOZ-waarde van woningen geen extra kosten met zich mee
voor gemeenten in de uitvoeringssfeer. De Fierensmarge is reeds op 22 oktober 2010 buiten toepassing verklaard door de Hoge
Raad. Het schrappen van dit artikel uit de Wet WOZ heeft derhalve geen gevolgen in
de sfeer van de uitvoering. 9.