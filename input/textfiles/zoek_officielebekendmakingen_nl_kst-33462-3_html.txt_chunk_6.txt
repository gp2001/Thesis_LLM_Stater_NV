Het kabinet zal op korte termijn de beide mogelijkheden bestuderen. Ten aanzien van de informele bezwaarafhandeling zijn de VNG, de Waarderingskamer en
de Unie van waterschappen ook eensgezind en duidelijk: Ze zijn voorstander van de
toepassing van een informele aanpak bij de afdoening van WOZ-bezwaren, maar constateren
dat de nu voorgestelde regeling niet alleen verstrekkende gevolgen heeft voor de rechtsbescherming,
maar ook leidt tot meer administratieve lasten met bijbehorend beslag op personele
en financiële middelen. 6.2. Reacties internetconsultatie Het voorstel van wet is daarnaast ter consultatie voorgelegd op overheid.nl gedurende
zes weken (2 april 2012 tot en met 14 mei 2012). In totaal zijn 27 reacties binnengekomen,
van particulieren en professioneel betrokkenen als gemeenten en advieskantoren. Hierna
zal worden ingegaan op de ontvangen opmerkingen, die voornamelijk zagen op de openbaarheid
van de WOZ-waarde van woningen en de voorgestelde herzieningsfase. Ten aanzien van
de WOZ-waarde was op een enkeling na iedereen vóór een openbare WOZ-waarde. Sommige
betrokkenen plaatsten daar wel enkele kanttekeningen bij. In de eerste plaats vroeg
men zich af wat een WOZ-waarde waard is, als daarbij niet de onderliggende objectgegevens
zichtbaar zijn. Zoals hiervoor aangegeven in paragraaf 6.1. zal gekeken worden of
het technisch mogelijk is een koppeling te maken met enkele objectkenmerken uit de
BAG in de zogeheten BAG-viewer. Dat biedt meer mogelijkheden om een goede vergelijking
te maken met de kenmerken van de eigen woning. Ook de kosten voor het opvragen van een WOZ-waarde zijn een terugkerend item. Zoals hiervoor al opgemerkt zal opvraag van WOZ-waarden van woningen kosteloos zijn. Ten aanzien van een herzieningsfase voorafgaand aan een bezwaarfase waren de reacties
bijna unaniem. Het feit dat een herzieningsverzoek niet aan formele eisen zou zijn
verbonden was uit oogpunt van rechtsbescherming ongewenst. Bovendien was deze informele
wijze van bezwaarafhandeling te veel gericht op particulieren en niet goed werkbaar
voor belanghebbenden die meerdere onroerende zaken in eigendom en in gebruik hebben
(bijvoorbeeld woningcorporaties en beleggers in vastgoed). Voor hen zou de herzieningsprocedure
tot extra administratieve lasten leiden, omdat zij wel verplicht zouden zijn tot het
gebruik maken van de herziening. Ook zou de mogelijkheid om een herzieningsverzoek
in te dienen tot onduidelijkheid kunnen leiden indien de WOZ-beschikking met aanslagen
onroerende-zaakbelastingen en andere heffingen is verenigd in één geschrift, zoals
steeds vaker gebeurt. Indien één van deze aanslagen wordt betwist zal deze bezwaarprocedure
parallel gaan lopen met het verzoek tot herziening van de WOZ-beschikking. Dit zou
weer tot veel extra administratieve lasten leiden bij de heffingsambtenaar en tot
verwarring bij de belastingplichtige. De reacties op het vervallen van de Fierensmarge zagen vooral op de indruk die kan
ontstaan dat de WOZ-waarde exact is vast te stellen, terwijl die waarde slechts een
zo nauwkeurig mogelijke benadering van die waarde is. Op deze zogenoemde WOZ-paradox
is in paragraaf 6.1 nader ingegaan. 7.