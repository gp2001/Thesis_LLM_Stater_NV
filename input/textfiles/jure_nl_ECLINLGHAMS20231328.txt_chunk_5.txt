In het boekjaar 2019/2020 ondervond de Dümmen Orange groep de gevolgen van de COVID-19-pandemie. Hoewel de omzet in vergelijking met het boekjaar ervoor slechts licht daalde (met 3,7%), daalde de recurring EBITDA met 56% ten opzichte van boekjaar 2018/2019 (van € 45,5 miljoen naar € 19,9 miljoen). Waar eind maart 2020 het bedrag dat getrokken was onder de RCF precies op de grens van € 24,5 miljoen was gebracht, was eind april 2020 € 64 miljoen onder de RCF getrokken omdat aanvullende liquiditeit nodig was. Bij die stand van zaken zou eind juni 2020 een toetsing van de Financiële Voorwaarde plaatsvinden die zou kunnen resulteren in een event of default onder de Kredietovereenkomst. Op 7 april 2020 stelde kredietbeoordelaar Moody’s de credit rating van de Dümmen Orange groep nog verder naar beneden bij: “The downgrade reflects Moody’s view that the implications of the growing spread of the coronavirus outbreak, particularly across Europe and North America, will exert significant pressure on the company’s already weak liquidity in 2020, increasing the likelihood of a near-term default and debt restructuring, given the company’s unsustainable capital structure. (…) Dummen Orange has a very weak liquidity position (…). Although the company has a €70 million RCF in place (of which €29.5 million were drawn as of end-February 2020), the maximum drawings under this facility are effectively limited to €24.5 million at each quarter-end due to a springing net leverage covenant set at 7.3x and tested quarterly if RCF utilization is above 35%. The company's leverage currently exceeds and, in Moody's view, will continue to exceed this threshold in the next 12-18 months.” Naar aanleiding van deze verslechterende liquiditeits- en schuldpositie van de Dümmen Orange groep (en de bijbehorende verslechterde kredietwaarderingen) werd de Senior Debt in april 2020 verhandeld voor ongeveer 40% van de nominale waarde van de Senior Debt. Het karakter van de investeerders in de Senior Debt was tegen die tijd ook veranderd; de Senior Debt werd steeds vaker opgekocht door zogeheten distressed debt investors, die (meer dan traditionele investeerders) proberen op korte termijn een rendement te genereren, bijvoorbeeld door een herstructurering af te dwingen van de schuldenaar. In maart 2020 en april 2020 heeft BC Partners, gelet op de voornoemde ontwikkelingen ten aanzien van de Senior Debt, via haar houdstermaatschappij Dennis Limited ook Senior Debt opgekocht ter waarde van een totaalbedrag van € 125 miljoen. Door die aankoop werd BC Partners (via Dennis Limited) de grootste Senior Debt Lender met 29% van de Term Loan. In mei 2020 zijn door het management van de Dümmen Orange groep gesprekken gestart met verschillende Senior Debt Lenders, enerzijds ter verkrijging van een waiver van verstrekkers van de RCF ten aanzien van de Financiële Voorwaarde en anderzijds om herstructureringsopties te onderzoeken teneinde de financiële situatie van de groep structureel te verbeteren. Die laatste gesprekken vonden plaats tussen de Dümmen Orange groep, Dennis Limited en de zogeheten Ad Hoc groep, die bestond uit enkele van de grootste Senior Debt Lenders (behalve Dennis Limited). In juli en augustus 2020 zijn waivers verkregen van de verstrekkers van de RCF ter voorkoming van het opeisbaar worden van de Term Loan als gevolg van een schending van de Financiële Voorwaarde per 30 juni 2020. Op 4 augustus 2020 heeft Watson MidCo die waivers ingeroepen, en op 6 augustus 2020 is dat verzoek door de verstrekkers van de RCF gehonoreerd. Onderdeel van de waivers was de afspraak dat Dennis Limited de RCF zou overnemen voor 45% van de nominale waarde van de RCF. Dennis Limited heeft aan die verplichting voldaan op 17 augustus 2020. Op 8 november 2020 is overeenstemming bereikt over een mogelijke herstructurering van de Dümmen Orange groep in de vorm van een eerste lock-up overeenkomst tussen Watson TopCo, Crick en verschillende Senior Debt Lenders. Volgens die overeenkomst kon er door de betrokken partijen (die gezamenlijk minder dan 75% van de Senior Debt vertegenwoordigden) niet meer in Senior Debt worden gehandeld. In de overeenkomst werd ook afgesproken dat de beoogde herstructurering zou inhouden dat het pandrecht op de aandelen in Watson BidCo gecontroleerd zou worden uitgewonnen en de aandelen zouden worden overgedragen aan een nieuwe entiteit. De Senior Debt zou voor 60% worden afgeschreven, en er zou onder meer een nieuwe lening worden verstrekt aan de Dümmen Orange groep ter waarde van € 55 miljoen, waarvan de helft door BC Partners zou worden verstrekt. Senior Debt Lenders zouden pro rata aandelen verkrijgen in de nieuwe structuur, terwijl 51% van de aandelen in handen van BC Partners zou komen. Bedoeling was om – indien 75% of meer van de Senior Debt Lenders zich achter de herstructurering zou scharen – de herstructurering af te dwingen via een scheme of arrangement naar Engels recht. Voor het geval dat niet zou lukken, werd de mogelijkheid onderzocht om de herstructurering op grond van de Wet Homologatie Onderhands Akkoord (WHOA) af te dwingen. Op 17 december 2020 is een tweede lock-up overeenkomst gesloten tussen Watson BidCo, Crick en verschillende Senior Debt Lenders. Deze groep Senior Debt Lenders vertegenwoordigde op dat moment ongeveer 85% van de Senior Debt. Onderdeel van de tweede lock-up overeenkomst was de aanvullende afspraak dat Watson BidCo aanspraak kon maken op een overbruggingsfaciliteit van € 13,5 miljoen. Het verkrijgen van die faciliteit had de accountant van de Dümmen Orange groep als voorwaarde gesteld voor het geven van een going concern-verklaring bij de jaarrekening over boekjaar 2019/2020. Op 19 februari 2021 heeft 100% van de Senior Debt Lenders zich achter de voorgenomen herstructurering geschaard. Op 24 februari 2021 heeft Duff & Phelps een waarderingsrapport uitgebracht over het voorgenomen herstructureringsplan, afgezet tegen drie scenario’s: (1) een verkoop going concern, (2) een versnelde verkoop en (3) een faillissement (hierna: het Waarderingsrapport). Het Waarderingsrapport hanteerde 12 februari 2021 als peildatum. De conclusie luidde dat in elk van de drie scenario’s onvoldoende zou overblijven om de vorderingen van de Senior Debt Lenders volledig te voldoen; de schulden overstegen in elk scenario de ondernemingswaarde. Op 14 maart 2021 is de herstructurering (hierna: de Herstructurering) geëffectueerd conform de afspraken in de eerste lock-up overeenkomst, en op 19 maart 2021 zijn de (aan de Senior Debt Lenders verpande) aandelen in Watson BidCo voor € 1 overgedragen aan Casper Debtco (via een afwijkende wijze van verkoop als bedoeld in ). Alle aandelen in Casper Debtco worden sindsdien gehouden door Casper Midco B.V. (hierna: Casper Midco) en alle aandelen in Casper Midco door Casper Topco B.V. (hierna: Casper Topco). Er is een nieuwe kredietovereenkomst gesloten met de Senior Debt Lenders, bestaande uit een langetermijnlening van € 195,6 miljoen en een werkkapitaalkredietfaciliteit van € 55 miljoen. De Senior Debt Lenders hebben hun vorderingen op Watson Bidco met 60% afgeschreven in ruil voor aandelen in Casper Topco. Dennis Limited houdt daardoor (indirect via Casper Luxco S.à.r.l.) 51% van de aandelen in Casper Topco, de andere Senior Debt Lenders houden 49% van de aandelen. De (in 2.13 genoemde) aandeelhoudersleningen die de Minderheidsaandeelhouders aan Watson TopCo hadden verstrekt zijn voor ongeveer 10% van de waarde door BC Partners overgenomen met overdracht van de door de Minderheidsaandeelhouders gehouden aandelen in Watson TopCo. Die aandelen zijn vervolgens in handen gekomen van Casper Holdings S.à.r.l. De door Crick verstrekte aandeelhouderslening is volledig afgeschreven. Bij e-mailbericht van 26 maart 2021 van de raad van commissarissen van Watson TopCo zijn Verzoekers geïnformeerd over de Herstructurering. In dat bericht is een toelichting gegeven op de (achtergrond van) Herstructurering. Als redenen voor de Herstructurering werden genoemd: “3. The successful completion of the Refinancing ensures that the Group can avoid a potential insolvency and can continue to trade with a significant reduced debt burden and new money provided by its existing lenders. 4. The impact of the COVID-19 pandemic on the earnings of the Group and its wider impact on the sector due to lost revenues resulted in a material reduction in earnings and liquidity of the Group over the recent period.” Ontvangers van het bericht werd medegedeeld dat de aandelen in Watson BidCo nu waren overgedragen aan een nieuwe vennootschap: “The terms of the Refinancing required the transfer of the equity in Watson BidCo BV to a lender owned vehicle as a condition for the existing lenders to write off their non sustainable debt and to provide new money.” Per 29 maart 2021 is Watson MidCo, als onderdeel van de Herstructurering, ontbonden en opgehouden te bestaan. Vanaf mei 2021 is er op verschillende momenten contact geweest tussen een aantal Verzoekers en (voormalige) leden van het management van de Dümmen Orange groep (onder wie [M] en [N] ), waarin die Verzoekers nadere vragen hebben gesteld over de oorzaak en opzet van de Herstructurering. Aan een aantal belangrijke werknemers van de huidige Dümmen Orange groep is na voltooiing van de Herstructurering opnieuw de mogelijkheid geboden om deel te nemen aan een management equity plan (hierna: het Casper MEP) en certificaten van aandelen te verkrijgen in de nieuwe groep.