Kadaster stelt volgend jaar eHerkenning verplicht voor opzoeken van woonadressen Het Nederlandse Kadaster gaat eHerkenning begin volgend jaar verplichten voor bedrijven die woonadressen willen opzoeken. Dat is een van de maatregelen waarmee de overheid het zoeken van woonadressen in het kadaster wil beperken, nadat dit eerder te eenvoudig bleek. Het was al mogelijk om in te loggen via het Kadaster met eHerkenning, maar dit was nog niet verplicht. Volgens moeten 'ketenpartners' hiervoor worden ingericht en kan eHerkenning daarom nog niet per direct verplicht worden gesteld. Daarnaast wil de overheid het monitoren op het Kadaster uitbreiden, zodat de organisatie weet wie woonadressen opzoekt. Deze informatie zou de organisatie dan kunnen overhandigen aan het OM, als het Openbaar Ministerie hierom verzoekt. De maatregelen volgen , waaruit bleek dat het eenvoudig was voor mensen om zich voor te doen als een bedrijf en zo een professioneel account aan te maken. Hier was alleen een KvK-nummer en een willekeurige bankrekening voor nodig. Het Kadaster controleerde niet of de gebruiker daadwerkelijk van dat bedrijf was, waardoor de gebruiker woonadressen op kon zoeken. In dit register kunnen bedrijven de woonadressen opzoeken van vrijwel alle mensen die in Nederland wonen, zo ook BN'ers, politici, rechters, journalisten, ex-partners en mensen op dodenlijsten. Hiervoor is alleen de naam van die persoon nodig. Naast de extra logging en het verplichten van eHerkenning, heeft het Kadaster de huidige inlogmethode aangepast. Zo worden de inloggegevens nu gescheiden gestuurd, waarbij een deel via e-mail gaat en een ander deel via de post, naar het adres dat hoort bij dat KvK-nummer. Zo moet het minder makkelijk worden voor criminelen om zich voor te doen als een willekeurig bedrijf. Verder wordt het aantal gebruikers dat woonadressen op kan zoeken in het Kadaster, beperkt. Het ministerie van Binnenlandse Zaken was hier al mee bezig, maar heeft dit proces vanwege het RTL Nieuws-onderzoek versneld. Uiterlijk medio oktober moet het aantal branches dat woonadressen op kan zoeken worden beperkt. Hiervoor werkt het ministerie aan een wetswijziging. Daarna mogen alleen overheden, notarissen, deurwaarders, makelaars en bepaalde financiële ondernemingen woonadressen opzoeken in het Kadaster. Het ministerie sluit niet uit deze groepen uit te breiden als blijkt dat dit gerechtvaardigd is. Daarnaast kunnen bedrijven toegang aanvragen, waarna het Kadaster dit handmatig gaat controleren. De laatste maatregel die het Kadaster aankondigt is dat personen die bedreigd of geïntimideerd worden, een verzoek kunnen indienen om hun woonadres af te schermen binnen het zoeksysteem waarin woonadressen kunnen worden opgezocht. Dit wil het Kadaster op een vergelijkbare manier doen zoals de KvK nu doet. Ook dit moet medio oktober mogelijk worden.