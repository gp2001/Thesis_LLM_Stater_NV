Dit zou ertoe kunnen leiden dat er op termijn minder bezwaar-
en beroepschriften worden ingediend. 2.5 Advies van het College bescherming persoonsgegevens Nu – in samenhang met adresgegevens – de WOZ-waarde een persoonsgegeven is, moet openbaarmaking
plaatsvinden binnen de regels van de Wet bescherming persoonsgegevens (hierna: Wbp). Deze wijziging van de Wet WOZ is voor advies voorgelegd aan het College bescherming
persoonsgegevens (hierna: Cbp). Het Cbp is in haar advies kritisch over de belangenafweging
op grond waarvan de algehele openbaarheid van de WOZ-waarde van woningen wordt gemotiveerd. Aan het belang van de individuele burger is minder gewicht toegekend vanwege het
feit dat in de maatschappelijke beleving de WOZ-waarde meer als een objectief kenmerk
van de woning beschouwd wordt dan als een persoonsgegeven. Het is het college echter
onduidelijk waaruit blijkt dat de maatschappelijke beleving ten opzichte van de WOZ-waarde
is veranderd. Het college acht het belang van de burger niet of zeer marginaal meegewogen. Het college adviseert dan ook in de toelichting nader te onderbouwen waarom het maatschappelijk
belang om de WOZ-waarde algeheel openbaar te maken prevaleert boven het belang van
de burger om de WOZ-waarde niet algeheel openbaar te maken. Het advies van het Cbp is aanleiding om het maatschappelijk belang van een openbare
WOZ-waarde nader te onderbouwen. Dat is onder meer gedaan in paragraaf 2.4 over het
maatschappelijk draagvlak. Hierna wordt ingegaan op de eerdere Cbp-adviezen, regelgeving
en recente jurisprudentie. Toen in juli 2003 de Werkgroep verbetervoorstellen Wet WOZ een rapportage uitbracht
over een doelmatiger gebruik van de WOZ, is dat voorgelegd aan het Cbp. Ten aanzien
van de vergroting van de openbaarheid van de WOZ-gegevens door de uitkomsten van taxatieverslagen,
die basis zijn voor een WOZ-beschikking, op het internet te plaatsen, heeft het Cbp
in zijn advies d.d. 17 februari 2004 opgemerkt dat een algemene toegankelijkheid van
waardegegevens op het internet zich niet verhoudt met artikel 9, vierde lid, van de
Wbp en artikel 40 van de Wet WOZ. Het huidige artikel 40 van de Wet WOZ staat in de
weg aan een grotere openbaarheid en is daarmee ook de belemmering waarnaar artikel 9,
vierde lid, van de Wbp wijst. Het Cbp bood daarmee impliciet wel ruimte tot meer openbaarheid van WOZ-gegevens,
op voorwaarde dat artikel 40 van de Wet WOZ zou worden aangepast. Er kan echter niet zonder meer voorbij worden gegaan aan de memorie van toelichting
bij de Wet WOZ waarin staat dat geheimhouding voorop dient te staan en dat hiervan slechts kan worden
afgeweken indien een derde kan aantonen dat hij, in verband met belasting die van
hem wordt geheven, een gerechtvaardigd belang heeft. Volgens het Cbp zijn de gemeenten
gehouden, met het oog op de bescherming van de persoonlijke levenssfeer, het bestaan
van dit gerechtvaardigd belang te toetsen. Ook de Raad van State merkte op in een
uitspraak dat gezien het feit dat het waardegegeven een element is dat een rol speelt
bij de vaststelling van een belastingschuld, en daarmee als privacygevoelig geldt,
uitdrukkelijk is beoogd dat openbaarheid geen regel zal zijn. Vorig jaar heeft het Gerechtshof ’s-Hertogenbosch dit nog eens bevestigd. In beide uitspraken wordt gekeken naar artikel 40 van de Wet WOZ en de toelichting
daarop. De Wet WOZ werd ruim twintig jaar geleden geschreven en de huidige maatschappelijke
opvattingen zijn gewijzigd ten opzichte van toen. De wijziging van opvatting blijkt
bijvoorbeeld uit de literatuur: «De huidige gedachte over de WOZ-waarde is dat deze
niets anders is dan een inschatting van de waarde die bij een verkoop zou zijn te
realiseren, en informatie over transacties is al vrij beschikbaar via makelaars, internet
en Kadaster. De ruime beschikbaarheid van marktinformatie maakt het argument voor
geheimhouding boterzacht. Als de WOZ-waarde al iets over iemands financiële positie
zegt, dan zegt informatie uit alternatieve bronnen dat ook.» Met de realisatie van een landelijke voorziening WOZ en een publieke voorziening
(loket, website) waar eenieder inzage kan hebben in een WOZ-waarde hoeven gemeenten
niet langer extra referentiepanden te verstrekken aan een belanghebbende die meer
referentiepanden wil inzien dan vermeld zijn op zijn taxatieverslag. Bovendien kan
een belanghebbende zelf zijn referentiepanden kiezen, hetgeen naar de mening van het
kabinet zou kunnen bijdragen aan een hogere acceptatie van de WOZ-beschikking. Gezien het belang bij een openbare WOZ-waarde is het voorstel van wet bovendien niet
alleen ter advisering voorgelegd aan WK, VNG en UvW en Cbp, maar ook voor internetconsultatie
aangeboden op . Alle adviezen (zie paragraaf 6.1) en de uitkomsten van de internetconsultatie (zie
paragraaf 6.2) steunen het kabinet in haar opvatting dat ook bij de burgers de maatschappelijke
beleving ten opzichte van de openbaarheid van de WOZ-waarde is gewijzigd. Het kabinet
is van mening dat de openbaarheid van de WOZ-waarde bijdraagt aan een transparantere
overheid. Dit biedt niet alleen voordelen voor de overheid, maar juist ook voor de
burger. De burger kan immers zelf zijn referentiepanden kiezen en inzicht krijgen
in de waarde met objectgegevens van andere woningen. Het kabinet acht het niet verrassend dat er voldoende maatschappelijk draagvlak is
gezien de gegevens die iedereen al kan opvragen bij het Kadaster, zoals de eigenaar
van een woning, de koopprijzen van de panden in de straat, de hypotheken die rusten
op een pand, de laatste verkoopprijs, de ligging van een pand en de kadastrale situatieschets. Deze gegevens zijn op te vragen binnen de doeleinden opgenomen in de Kadasterwet. Voorgesteld wordt de openbaarheid van waardegegevens van woningen wettelijk  te regelen
in artikel 40a van de Wet WOZ. Dat is overigens in overeenstemming met het door het
Cbp aangehaalde advies van 17 februari 2004 waarin het Cbp aangeeft dat het bepaalde
in artikel 40 van de Wet WOZ in de weg staat aan algemene toegankelijkheid van waardegegevens. De WOZ-waarden van woningen worden daarmee openbaar raadpleegbaar. Ze worden echter
niet als open data beschikbaar gesteld. Voorgesteld wordt dat geautomatiseerde verwerking
van onbepaalde groepen van woningen of personen alleen kan in gevallen die worden
bepaald bij of krachtens een algemene maatregel van bestuur. 3. De landelijke voorziening WOZ 3.1 Achtergrond Sinds 1 januari 2009 zijn de WOZ-waarden die de gemeenten genereren opgenomen in de
Basisregistratie waarde onroerende zaken (BR WOZ). De BR WOZ maakt onderdeel uit van
het stelsel van basisregistraties. Het uitgangspunt achter het stelsel van basisregistraties
is dat overheden de gegevens (her)gebruiken die al bekend zijn binnen de overheid. Hierdoor wordt voorkomen dat burgers meerdere keren naar dezelfde gegevens worden
gevraagd. Om dit te bereiken worden gegevens op landelijk niveau digitaal ontsloten
in een zogenoemde landelijke voorziening WOZ, met de verplichting voor afnemers die
gegevens te gebruiken. In de memorie van toelichting bij het wetsvoorstel tot invoering
van de BR WOZ is reeds aangegeven dat de invoering van elektronisch berichtenverkeer
en een landelijke voorziening bij de BR WOZ op termijn tot de mogelijkheden behoorden. Met ingang van 1 april 2011 is de wijze waarop informatie wordt uitgewisseld gewijzigd. Bestanden van de gemeenten naar de afnemers worden sedert die datum op elektronische
wijze uitgewisseld. Met het realiseren van een landelijke voorziening WOZ maakt het
kabinet het concept van de basisregistraties op het terrein van de WOZ volledig. Immers
de tot dusver bij de gemeenten ondergebrachte BR WOZ wordt op landelijk niveau bijeengebracht
en daar voor de afnemers ontsloten. Dat betekent een belangrijke vereenvoudiging voor
afnemers. Omdat de BR WOZ onderdeel is van het stelsel van basisregistraties wordt
op termijn niet alleen efficiency bereikt op het gebied van de BR WOZ, maar wordt
ook een kwalitatieve verbetering van het gehele informatiestelsel bereikt. 3.2 Inhoud van de landelijke voorziening WOZ De inhoud van de BR WOZ is gedefinieerd in de door de Waarderingskamer vastgestelde
Catalogus Basisregistratie WOZ. De rijksbelastingdienst, de gemeenten, het Centraal
Bureau voor de Statistiek (CBS) en de waterschappen hebben echter meer gegevens nodig
dan de gegevens gedefinieerd voor de BR WOZ. De gegevens die deze partijen
ontvangen zijn door de Waarderingskamer gedefinieerd in de Catalogus WOZ-gegevens
voor afnemers. De landelijke voorziening WOZ omvat de gegevens gedefinieerd in beide
catalogi. Deze catalogi en daarmee de landelijke voorziening WOZ omvatten ook authentieke
gegevens uit andere basisregistraties, voor zover van belang voor de WOZ. De grote
afnemers hebben ten behoeve van hun primaire proces immers niet alleen behoefte aan
WOZ-gegevens maar combineren dat met gegevens uit andere basisregistraties, zoals
de BAG en de gemeentelijke basisadministratie persoonsgegevens (GBA). Achterliggende
reden is dat er in de WOZ relaties worden gelegd tussen objecten, subjecten en veelal
kadastrale gegevens. Deze zijn relevant voor de rijksbelastingdienst, de waterschappen,
het CBS maar ook voor de gemeenten zelf. Daarbij is het mogelijk dat ten behoeve van
het primaire proces van genoemde organisaties aanvullende informatie (niet zijnde
authentieke gegevens uit een van de basisregistraties) nodig is. Ook die is opgenomen
in de Catalogus WOZ-gegevens voor afnemers en daarmee in de landelijke voorziening
WOZ. 3.3 Gebruikers van de landelijke voorziening WOZ Hoewel alle gegevens verstrekt gaan worden via de landelijke voorziening WOZ, blijft
– zoals hierboven aangegeven – een onderscheid bestaan tussen WOZ-gegevens (Catalogus
WOZ-gegevens voor afnemers) en BR WOZ gegevens (Catalogus Basisregistratie WOZ). De
WOZ-gegevens voor afnemers worden niet voor iedereen toegankelijk. Daarom wordt de
definitie van afnemer in de Wet WOZ gehandhaafd, zodat aan bestuursorganen alleen
op basis van een wettelijk voorschrift grote hoeveelheden WOZ-gegevens geleverd blijven
worden. In wettelijke voorschriften zijn de doelbindingen opgenomen op grond waarvan
de afnemers de WOZ-gegevens mogen ontvangen, over het algemeen is dit de heffing van
belastingen. Afnemers ontvangen dus alleen die gegevens uit de landelijke voorziening
WOZ die strikt noodzakelijk zijn voor de goede vervulling van hun taak. De rijksbelastingdienst,
de gemeenten en de waterschappen ontvangen verschillende «pakketjes» WOZ-gegevens,
waarmee wordt voldaan aan de eisen van de Wbp, namelijk dat persoonsgegevens slechts
mogen worden verstrekt indien de gegevensverwerking noodzakelijk is voor de goede
vervulling van de publiekrechtelijke taak van het bestuursorgaan waaraan de gegevens
worden verstrekt. Het opvragen van een WOZ-waarde zal kunnen plaatsvinden door een aparte voorziening,
die (periodiek) de gegevens krijgt geleverd door de landelijke voorziening WOZ, bijvoorbeeld
in een zo te noemen WOZ-viewer, die vergelijkbaar vorm gegeven zou kunnen worden als
de zogenaamde BAG-viewer. Bekeken wordt nog hoe deze functie gerealiseerd zal worden. Voor het opvragen op incidentele basis van een WOZ-waarde van een woning is straks,
zo stelt het kabinet voor, dus geen wettelijk voorschrift meer nodig. Bestuursorganen
–  andere dan de afnemers – zoals notarissen, derden, zoals verzekeringsmaatschappijen
en verstrekkers van hypothecair krediet, en belanghebbenden kunnen dan zelf een beroep
doen op bijvoorbeeld een WOZ-viewer om de WOZ-waarde van een woning op te vragen. Opvraag van de WOZ-waarde van woningen bij gemeenten is dan niet langer mogelijk. Gemeenten verstrekken van woningen alleen nog het taxatieverslag en de daarop vermelde
WOZ-waarden van referentiepanden aan degene die een WOZ-beschikking heeft ontvangen. 3.4 Verantwoordelijkheden ten aanzien van de landelijke voorziening WOZ De Minister van Financiën draagt de politieke en beleidsinhoudelijke verantwoordelijkheid
voor de Wet WOZ. In deze wet zal ook de landelijke voorziening WOZ worden geregeld. Met het realiseren van de landelijke voorziening WOZ ontstaat daarmee een ministeriële
verantwoordelijkheid ten aanzien van het verzekeren van de continuïteit van de gegevensverstrekking
en de exploitatie en het beheer van de landelijke voorziening. Het Ministerie van
Financiën ziet bij de uitvoerende taak op het punt van de landelijke voorziening WOZ
geen rol voor zichzelf en wil deze (wettelijke) taak beleggen bij een overheidspartij,
waarbij het zelf uiteindelijk wel de (politiek) verantwoordelijke blijft. Deze taak
zal, evenals gebeurd is voor de BAG, ondergebracht worden bij de Dienst voor het kadaster
en de openbare registers (hierna: de Dienst). Naast de Dienst speelt de Waarderingskamer
een belangrijke rol. De Waarderingskamer vervult naast het functioneel beheer van
de landelijke voorziening WOZ ook een operationele rol, zoals beantwoording van inhoudelijke
vragen over de landelijke voorziening WOZ. De rollen van de Dienst en de Waarderingskamer
zullen verder uitgewerkt worden in het Uitvoeringsbesluit kostenverrekening en gegevensuitwisseling
Wet waardering onroerende zaken. Het kabinet stelt voor in de Wet WOZ op te nemen
dat de Dienst een geautomatiseerde landelijke voorziening in beheer heeft. Als beheerder
zal de Dienst verantwoordelijk zijn voor een goed functionerende landelijke voorziening. Hier vallen bijvoorbeeld de technische voorzieningen onder, zoals de toegang van afnemers
tot gegevens en de beveiligde internetomgeving. Maar ook een goed functionerende helpdesk
maakt onderdeel uit van het beheer. Omtrent alle aangelegenheden betreffende het beheer
en de werking van de landelijke voorziening WOZ voert de Dienst regelmatig overleg
met een representatieve vertegenwoordiging van het Ministerie van Financiën, de colleges
van burgemeester en wethouders als bronhouders van de BR WOZ en afnemers. In de Waarderingskamer
zijn alle genoemde partijen vertegenwoordigd en deze partijen zullen overleg voeren
met de Dienst. De Dienst als zodanig is een ZBO van het Ministerie van Infrastructuur
en Milieu (I&M) en valt onder de ministeriële verantwoordelijkheid van de Minister
van I&M. 3.5 Kosten van de landelijke voorziening WOZ Bij de kosten die samenhangen met de landelijke voorziening WOZ moet onderscheid gemaakt
worden tussen de kosten voor het ontwikkelen (ontwikkelingskosten) en het in de lucht
houden van de landelijke voorziening WOZ (exploitatie en beheer) enerzijds en de kosten
voor het verstrekken van gegevens uit die landelijke voorziening WOZ  anderzijds. Binnen het stelsel van basisregistraties draagt het ministerie dat verantwoordelijk
is voor de basisregistratie de kosten van de ontwikkeling van de landelijke voorziening. Gezien de verantwoordelijkheid van de Minister van Financiën voor de Wet WOZ zullen
de kosten van de ontwikkeling van de landelijke voorziening WOZ gedragen worden door
het Ministerie van Financiën. De kosten voor de ontwikkeling zijn geraamd op eenmalig
2 miljoen euro. Wat betreft het beheer van de landelijke voorziening WOZ ligt dit
anders. De realisatie van een landelijke voorziening WOZ zal namelijk voor de afnemers
van de WOZ-waarde een verbetering van het WOZ-proces betekenen. Daarom is door de
betrokken partijen afgesproken voor de kosten van de exploitatie en het beheer van
de landelijke voorziening WOZ deze te verdelen over de belangrijkste overheidsgebruikers
conform de reguliere WOZ verdeelsleutel (gemeenten 45 procent, Rijk 40 procent en
waterschappen 15 procent). De kosten voor de exploitatie en het beheer zijn geraamd
op jaarlijks 1,3 miljoen euro. Bij de ontwikkeling van de landelijke voorziening WOZ
is rekening gehouden met de mogelijke openbaarheid van de WOZ-waarde. De benodigde
technische voorziening voor het leveren van de gegevens ten behoeve van openbare WOZ-waarden
zijn reeds meegenomen bij de bouw van het systeem en vereisen derhalve de eerste drie
jaar geen extra investering. Aangezien de landelijke voorziening WOZ als systeem gefinancierd
is, kan de verstrekking van gegevens uit de landelijke voorziening WOZ aan de afnemers
gratis plaatsvinden. In de kosten van een nog te realiseren loket voor openbaarheid, bijvoorbeeld in de
vorm van een zo te noemen WOZ-viewer, is nog niet voorzien. In beginsel zal er geen
vergoeding gevraagd worden voor het opvragen van een WOZ-waarde. Wil men grote hoeveelheden
WOZ-waarden van woningen via de landelijke voorziening WOZ opvragen in zodanige vorm
dat daarop rechtstreeks een geautomatiseerde verwerking mogelijk is ten aanzien van
een groep woningen of personen dan kan dat alleen onder bepaalde voorwaarden. Bezien
zal worden in welke gevallen, onder welke voorwaarden en tegen welk tarief het opvragen
van bulkgegevens mogelijk wordt. Deze onderwerpen zullen geregeld worden in een algemene
maatregel van bestuur. Voor eigenaren van een eigen woning verandert er niet veel: zij ontvangen straks nog
steeds het WOZ-taxatieverslag van de eigen woning met enkele referentiepanden van
hun eigen gemeente. Indien zij meer WOZ-waarden ter vergelijking van hun eigen woning
willen, kunnen zij kosteloos een beroep doen op de WOZ-viewer of een ander te realiseren
inzageloket. 4. Afschaffen van de Fierensmarge In zijn arrest van 22 oktober 2010 verklaarde de Hoge Raad de bezwaar xpp afbm? drempels in artikel 26a van de Wet WOZ in strijd met artikel 1 van het Eerste Protocol
van het Europees Verdrag tot bescherming van de rechten van de mens en de fundamentele
vrijheden (hierna: artikel 1 Eerste Protocol EVRM). Op grond van deze bezwaardrempels
in artikel 26a van de Wet WOZ, de zogenoemde Fierensmarge, wordt de vastgestelde WOZ-waarde
geacht juist te zijn als deze waarde binnen gegeven percentages of minimumafwijkingsbedragen
afwijkt van de werkelijke waarde. Als gevolg van het arrest geldt thans weer de situatie
van voor 2005 waarbij men ook tegen kleine waardegeschillen in bezwaar en beroep kan
komen. Hoewel de Hoge Raad had kunnen volstaan met het buiten toepassing laten van
bezwaardrempels, sluit hij het arrest af met een uitnodiging aan de wetgever om te
komen met een alternatief voor de bezwaardrempels. In zijn conclusie verwijst advocaat-generaal
Van Ballegooijen uitvoerig naar de discussie over waardeklassen versus bezwaardrempels
en oppert hij waardeklassen van € 10 000. Weliswaar minder uitgesproken, neemt ook
de Hoge Raad een voorschot op een waardeklassenstelsel door te overwegen dat een dergelijk
stelsel niet in strijd zal zijn met artikel 1 Eerste Protocol EVRM. Een stelsel van waardeklassen is geen nieuwe gedachte. Ook de werkgroep Verbetervoorstellen
Wet WOZ had in 2003 al voorgesteld een stelsel van waardeklassen uit te gaan werken. Dit idee werd ingehaald door het amendement van het Tweede Kamerlid Fierens dat ertoe geleid heeft dat in artikel 26a van de
Wet WOZ een beperkte marge is ingevoerd waarbinnen de waarde geacht wordt juist te
zijn. Het amendement werd ingediend vanuit de notie dat de behandeling van bezwaar-
en beroepschriften substantiële kosten en een substantiële werkbelasting meebrengen,
zowel van gemeentelijke belastingdiensten als van de rechterlijke macht. Daarbij dient
te worden bedacht dat waarderen geen exacte wetenschap is en een kleine afwijkingsmarge
daarom aanvaardbaar werd geacht. Bij brief van 15 december 2006 heeft de Minister
van Financiën aan de Tweede Kamer gemeld af te zien van het vervangen van de Fierensmarge
door een stelsel van waardeklassen. Daaraan zouden te veel nadelen kleven. Na het buiten toepassing verklaren van artikel 26a
van de Wet WOZ is naar aanleiding van de suggestie van de Hoge Raad met de betrokken
partijen opnieuw gekeken naar een stelsel van waardeklassen als alternatief voor de
Fierensmarge. Dit is ook de reden waarom artikel 26a nog niet uit de Wet WOZ is geschrapt,
terwijl het al buiten toepassing is. Het kabinet concludeert dat het systeem van waardeklassen geen recht doet aan de investeringen
in kwaliteit en actualiteit van de WOZ-waarde en bovendien een complexe wetgeving
met zich meebrengt. Gemeenten hebben aangegeven dat het systeem ook een complexe uitvoering
met zich meebrengt en daarom niet de voorkeur verdient. Om deze redenen stelt het
kabinet nu alsnog voor het artikel uit de wet te schrappen. Alle partijen, inclusief gemeenten zelf, zien dan ook een rol voor gemeenten om door
een goede waardeonderbouwing en een transparante presentatie daarvan te streven naar
een toenemende acceptatie van de vastgestelde WOZ-waarde. Een eerste stap in de goede richting is het nieuwe taxatieverslag dat per 1 januari
2012 is geïntroduceerd als het nieuwe standaardmodel. Extra, toelichtende informatie moet de aanvaarding door de burger van het taxatieverslag
en de WOZ-waarde vergroten. Uit een in 2009 uitgevoerd onderzoek naar het vertrouwen
van belanghebbenden in de uitvoering van de Wet WOZ is gebleken dat het taxatieverslag
de belanghebbende niet altijd overtuigt. Daarom is de Waarderingskamer eind 2009 begonnen
met een pilot om de mogelijkheden van een gemoderniseerd, meer overtuigend taxatieverslag
woningen te onderzoeken. Ook was de afdeling communicatie van de VNG betrokken bij
de totstandkoming van dit model taxatieverslag woningen. In de pilot is het nieuwe
model taxatieverslag zeer gunstig ontvangen, reden waarom dit het oude taxatieverslag
inmiddels heeft vervangen. 5. Informele wijze van bezwaarbehandeling 5.1 Achtergrond Een openbare WOZ-waarde en het taxatieverslag nieuwe stijl zijn de eerste stappen
naar een transparantere overheid. Maar naast transparant zijn over het hoe en waarom
van een overheidsbesluit kan ook het contact van de burger met de overheid verbeterd
worden. Weliswaar is het bezwaarpercentage relatief laag – in 2011 bedroeg het 2,6%
van de WOZ-beschikkingen – in absolute aantallen komt dat toch neer op ruim 210 000
bezwaarschriften. Daarbij moet aangetekend worden dat het aantal objecten onder bezwaar
nog iets hoger ligt omdat één bezwaarschrift gericht kan zijn tegen meerdere WOZ-objecten. Al deze bezwaarprocedures kosten burgers, bedrijven en overheid jaarlijks vele uren
en euro’s, terwijl de bezwaarprocedure juist een laagdrempelige, eenvoudige procedure
had moeten zijn waarin conflicten van burgers met de overheid konden worden opgelost. Gesteld kan worden dat de formalisering van de bezwaarprocedure is doorgeschoten en
een soort beroep in eerste instantie lijkt te zijn geworden. 5.2 Naar een informeler contact Het kabinet streeft ernaar dat de overheid eenvoudiger, transparanter en doelmatiger
te werk gaat. Daarbij past de wijze waarop het contact van de burger met de overheid
nu plaatsvindt niet, namelijk op een formele, juridische en hoofdzakelijk schriftelijke
wijze. Vraag is hoe overheid en burger weer op een prettige, niet formele manier
met elkaar in contact kunnen komen, waarbij de rechtsbescherming wel gewaarborgd blijft. Het Ministerie van BZK heeft in zijn rapport «Prettig contact met de overheid, juridische
handreiking informele aanpak» onderzoek laten doen naar de vraag hoe een informele
aanpak zich verhoudt tot de procedurele regels van de Algemene wet bestuursrecht (hierna:
Awb) over de totstandkoming van besluiten, het beslissen op bezwaren en het behandelen
van klachten. In het rapport wordt geconstateerd dat de regels van de Awb geen doel maar middel, en geen belemmering
maar hulp zijn bij de informele aanpak. Het rapport biedt een handreiking voor een
informele aanpak. Ook de Nationale Ombudsman heeft een handreiking opgesteld voor
overheden en burgers hoe om te gaan met bezwaarschriften. Deze bezwaarwijzer stelt
dat de beste manier om onnodige bezwaren te voorkomen een zorgvuldig voorbereid en
duidelijk geformuleerd besluit is. Benadrukt wordt dat persoonlijk contact voordat een burger schriftelijk reageert
op een besluit van belang is. Ten aanzien van WOZ-bezwaarschriften hebben de VNG en de Waarderingskamer  onderzoek
gedaan naar de afdoening van bezwaarschriften tegen WOZ-beschikkingen bij woningen. Ze hebben de resultaten gepubliceerd in het rapport «Vertrouwen omhoog, bezwaren omlaag». Doelen waren inzicht te krijgen in de omvang, aard en oorzaken van de bezwaarschriften
en de mogelijkheden te inventariseren om het aantal bezwaarschriften terug te dringen. Geconstateerd wordt dat het percentage bezwaarschriften niet alleen wordt bepaald
door de kwaliteit van de waardebepaling, maar ook door inzicht en begrip bij belanghebbenden. Kwaliteit, inzicht en acceptatie zijn de drie pijlers waarop een goede WOZ-beschikking
rust, aldus het rapport: Kwaliteit van de waardebepaling, inzicht van de burger op
de wijze waarop de waardebepaling tot stand is gekomen en acceptatie van de burger
om de vastgestelde waarde te aanvaarden. Vanzelfsprekend is sprake van samenhang: Verzakt één pijler, dan verzakt het hele
bouwwerk. Versterk je één pijler, dan komt de (na)druk meer te liggen op de andere
pijlers. Daarvan was de laatste jaren sprake omdat er veel geïnvesteerd is in de pijler
«kwaliteit» van de werkprocessen, de basisgegevens en de analysetechnieken. Voor de
pijler «inzicht»  is de belangstelling groeiende, maar het vergt nog een behoorlijke
investering voordat het ook de derde pijler, de acceptatie, kan versterken. Een open
houding naar de burger is belangrijk en hierbij kan een openbare WOZ-waarde een grote
rol spelen. Immers inzicht geven in de interne WOZ-processen wordt gemakkelijker indien
de geheimhouding van de WOZ-waarde wordt losgelaten. Belangrijke verbeterpunten zijn
te behalen bij het optimaal benutten van de bezwaarprocedure of beter nog het voorkomen
van een bezwaarprocedure. Dat betekent tijdig inzicht geven in de WOZ-gegevens zodat
de burger kan reageren en uiteindelijk geen bezwaarschrift hoeft in te dienen. Dat
kan ook een oplossing zijn voor het wegvallen van de Fierensmarge in de Wet WOZ –
de marge waarbinnen een bij beschikking vastgestelde WOZ-waarde werd geacht juist
te zijn – zodat voor kleine verschillen geen bezwaarschrift meer hoeft te worden ingediend,
maar in overleg kan worden getreden met de gemeente. 5.3 Recente ontwikkelingen op het gebied van een informele bezwaarafhandeling Op verschillende terreinen is een begin gemaakt met de ambitie om een meer informele
wijze van bezwaarafhandeling te verwezenlijken. Zo wordt in de Fiscale agenda de mogelijkheid
genoemd om de herziening van de voorlopige aanslag uit de Wet inkomstenbelasting 2001,
uit te breiden naar alle voorlopige en definitieve aanslagen. Een dergelijke herzieningsmogelijkheid zou betekenen dat belastingplichtigen op een
eenvoudige en laagdrempelige manier in contact kunnen treden met de inspecteur om
onder andere wijzigingen door te geven. De formele eisen van de bezwaarfase gelden
dan niet. Als het verzoek om herziening wordt toegewezen, wordt de aanslag eenvoudigweg
aangepast. Als het verzoek wordt afgewezen, blijft de formele mogelijkheid tot bezwaar
bestaan. Op deze wijze blijft ook bij een informele bezwaarafhandeling de rechtsbescherming
van de belastingplichtige gewaarborgd.