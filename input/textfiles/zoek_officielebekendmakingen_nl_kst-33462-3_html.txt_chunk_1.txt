ALGEMEEN 1. Samenvatting In de Wet waardering onroerende zaken (hierna: Wet WOZ) zijn de algemene regels ten
aanzien van de waardebepaling en de waardevaststelling van onroerende zaken opgenomen. Gemeenten stellen op grond van de Wet WOZ de waarde vast bij voor bezwaar vatbare
beschikking. De rijksbelastingdienst, de waterschappen en de gemeenten gebruiken de
objectief vastgestelde WOZ-waarde voor de belastingheffing en zijn dan ook afnemers
van de WOZ-waarde. Waarvoor zij de WOZ-waarde afnemen is geregeld in verschillende
wetten, zoals de Wet inkomstenbelasting 2001, de Gemeentewet en de Waterschapswet. Vanwege de objectiviteit en de betrouwbaarheid van de WOZ-waarde wordt deze waarde
steeds breder gebruikt. Het kabinet stelt een aantal wijzigingen voor van de Wet WOZ. Het betreft de verruiming
van de openbaarheid van de WOZ-waarde van woningen, de regeling van de landelijke
voorziening WOZ bij het Kadaster en het schrappen van de zogenoemde Fierensmarge. Al deze onderwerpen hangen met elkaar samen en dragen juist door die onderlinge samenhang
bij aan een verbetering van het WOZ-stelsel als geheel. Zo wordt het door openbaarheid
van de WOZ-waarde mogelijk om de WOZ-waarde van een woning op te vragen. Een transparantere
WOZ-waarde draagt bij aan de acceptatie van de WOZ-waarde door burgers en verbetert
de kwaliteit van die WOZ-waarde. Met de realisatie van een landelijke voorziening
WOZ kunnen burgers eenvoudig en laagdrempelig de WOZ-waarde opvragen bij één centraal
punt. Zij kunnen dan de WOZ-waarde van hun woning vergelijken met de WOZ-waarde van
zelf gekozen woningen, zonder dat dit leidt tot een grotere uitvraag en daarmee tot
hogere kosten voor gemeenten. Ook wordt ingegaan op een aantal pilots dat gehouden
is met betrekking tot een meer informele wijze van contact met de burgers. Met deze
meer informele wijze van contact tussen gemeenten en belanghebbenden hoeven belanghebbenden
niet meteen in bezwaar te komen tegen hun WOZ-beschikking. Voor gemeenten biedt het
leggen van informeel contact ook voordelen, zeker na het buiten toepassing raken van
de Fierensmarge. Kortom: zowel burger als overheid profiteren van een goed functionerend
WOZ-stelsel. Het voorstel van wet dat de hiervoor genoemde onderwerpen omvat, is aangekondigd
in de brief van 23 december 2011 aan de Voorzitter van de Tweede Kamer der Staten-Generaal. 2.