Marcan heeft deze stelling gemotiveerd betwist. Marcan heeft in dat verband gewezen op een groot aantal in de periode 2009 – 2011 door verschillende deskundigen verrichte inspecties. Deze deskundigen zijn – naar onbetwist is gebleven grotendeels in opdracht van de VVE – ingeschakeld om de situatie in het souterrain te beoordelen en te adviseren over de wijze waarop het vochtprobleem diende te worden verholpen. Deze deskundigen komen in grote lijnen tot dezelfde conclusie, erop neerkomend dat de grondwaterstand in combinatie met de poreusheid/waterdoorlatendheid van de vloer en/of de wanden tot de lekkages hebben geleid. In de rapporten en correspondentie van deze deskundigen wordt geen steun gevonden voor de stelling van de VVE dat de verbouwingswerkzaamheden debet zijn aan de waterdoorlatendheid van de vloer en/of muren. Integendeel, zowel Proceron, [X] als [Z] geven expliciet aan dat de door Marcan uitgevoerde uitgevoerde werkzaamheden naar hun mening daarvan niet de oorzaak zijn. Tegenover deze gemotiveerde betwisting, heeft de VVE naar het oordeel van de rechtbank haar stelling dat de door Marcan verrichte verbouwingswerkzaamheden de oorzaak van de vochtproblemen zijn onvoldoende onderbouwd. De bij conclusie van dupliek in het geding gebrachte rapportage van [E] is daartoe onvoldoende. [E] heeft slechts meegedeeld dat het mogelijk is dat, indien Marcan tussenmuren van baksteen heeft verwijderd in de kelder, de betonnen keldervloer door het ontbreken van het gewicht van de bakstenen muren en door de grondwaterdruk is gaan opbollen en scheuren. Gesteld noch gebleken is evenwel dat Marcan bakstenen tussenmuren heeft verwijderd. [E] heeft voorts aangegeven dat het “reëel is een causaal verband te veronderstellen tussen de verbouwing in 2008 en de lekkage”. Die conclusie trekt [E] op grond van de aanname dat het souterrain voorafgaand aan de verbouwing droog of slechts zeer matig vochtig was. Hiervoor heeft de rechtbank evenwel vastgesteld dat voorafgaand aan de verbouwingswerkzaamheden ook al sprake was van vochtproblemen in het souterrain. Reeds daarom gaat deze veronderstelling mank. 7.6. In rechte staat naar het oordeel van de rechtbank dan ook niet vast dat de door Marcan verrichte verbouwingswerkzaamheden hebben geleid tot de vochtproblemen. Voor bewijslevering aan de zijde van de VVE (in de vorm van een deskundigenbericht) is naar het oordeel van de rechtbank geen plaats. Nu reeds uitvoerig onderzoek is verricht door verschillende deskundigen en deze onderzoeken bovendien bijna alle in opdracht van de VVE hebben plaatsgevonden, had van de VVE verwacht mogen worden dat zij concreet en specifiek had aangegeven waarom desalniettemin nadere bewijslevering (door een deskundigenbericht) op zijn plaats is. Dat heeft de VVE niet gedaan. Dat betekent dat er vanuit wordt gegaan dat de gebreken aan de bedoelde gemeenschappelijke gedeelten niet door Marcan zijn veroorzaakt. De VVE dient in beginsel dan ook op te komen voor de kosten van het herstel van die gebreken. 7.7. 7.7.1.