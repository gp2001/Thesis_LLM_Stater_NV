In het kader van de Herstructurering zijn niet alle certificaathouders gelijk behandeld. Slechts aan degenen onder hen die nog steeds voor de Dümmen Orange groep werkzaam zijn, is de mogelijkheid geboden in het kader van het Casper MEP certificaten van aandelen in de nieuwe groep te verkrijgen voor een prijs die (veel) lager is dan de marktwaarde daarvan. Voor die ongelijke behandeling van de certificaathouders kan echter een redelijke en objectieve rechtvaardiging worden aangewezen, zodat geen sprake is van een verboden ongelijke behandeling. De op zichzelf legitieme ratio van een werknemersparticipatieplan is de werknemers te motiveren om bij te dragen aan een positieve ontwikkeling van de groep. Die ratio gaat alleen op voor werknemers die nog voor de groep werken, niet voor werknemers die hun werkzaamheden voor de groep om welke reden dan ook hebben beëindigd. De Ondernemingskamer acht het gemaakte onderscheid voorts niet in strijd met de beginselen van subsidiariteit en proportionaliteit. Voldoende aannemelijk is dat managers die eerder in het MEP hadden geïnvesteerd en die investering in rook hebben zien opgaan, er niet meer voor zouden voelen na de Herstructurering opnieuw de marktwaarde van de certificaten van aandelen in de nieuwe groep te moeten betalen. Dat de verstrekte korting op de marktwaarde in het licht van alle omstandigheden disproportioneel was, kan ook niet worden aangenomen. Voldoende aannemelijk is dat die korting nodig was om de managers in kwestie gemotiveerd te houden na het volledig verloren gaan van de waarde van hun certificaten van aandelen in (indirect) Watson TopCo. Bij deze stand van zaken behoeft geen bespreking meer het verweer dat het Casper MEP niet door Verweersters is aangeboden en het hier dus niet beleid van Verweersters betreft. Er zijn geen aanwijzingen dat aan bepaalde certificaathouders die nooit werknemer zijn geweest van de Dümmen Orange groep het aanbod is gedaan om hun certificaten over te nemen tegen een (gereduceerde) prijs. Verzoekers hebben in dat kader volstaan met het uitspreken van vermoedens en gewezen op één e-mail van Hersee, waarin nu juist wordt gesproken over overname van aandelen (“shares”), niet van certificaten. Voor zover aandelen van de Minderheidsaandeelhouders zijn overgenomen of betalingen aan de Minderheidsaandeelhouders zijn gedaan, hebben Verweersters daarover verklaard dat dit is gebeurd in het kader van de door de Minderheidsaandeelhouders verstrekte aandeelhoudersleningen. Dat Verzoekers vergelijkbare leningen hebben verstrekt, hebben zij, na de betwisting door Verweersters, onvoldoende toegelicht. Verzoekers bevonden zich als certificaathouders dus niet in gelijke omstandigheden als de Minderheidsaandeelhouders. De positie van BC Partners was evenmin vergelijkbaar met die van Verzoekers, nu BC Partners inmiddels ook schuldeiser was geworden van de Dümmen Orange groep als (grootste) Senior Debt Lender. Informatieverschaffing / transparantie Verzoekers beogen met hun verzoek openheid van zaken te verkrijgen over de Herstructurering. Verzoekers zijn pas voor het eerst en – in beginsel – uitsluitend geïnformeerd over de Herstructurering in het e-mailbericht van 26 maart 2021 (zie 2.31). Dat bericht gaf volgens Verzoekers geen inzicht in (i) de omvang van de (financiële) problemen waarmee de Dümmen Orange groep voor de Herstructurering worstelde en de oorzaken daarvan, (ii) de stappen die financiers beweerdelijk aankondigden en de kans van slagen daarvan, (iii) de alternatieven die zijn onderzocht en (iv) de eventuele relaties die bestaan of bestonden tussen management, oude financiers en nieuwe financiers. Vragen van Verzoekers nadien zijn slechts ontwijkend en zonder voldoende concrete onderbouwing beantwoord. Met het onderzoek wensen Verzoekers onder meer duidelijkheid te verkrijgen over de omvang van de negatieve impact van COVID-19 op de Dümmen Orange groep, andere factoren die van invloed zijn geweest op de EBITDA van de groep, de wijze waarop de Herstructurering vorm is gegeven, de afwegingen die daarbij een rol hebben gespeeld, de wijze waarop rekening is gehouden met de belangen van Verzoekers en de mate waarin stakeholders in een vergelijkbare positie gelijk of vergelijkbaar zijn behandeld. Verweersters hebben aangevoerd dat die gevraagde transparantie is gegeven zodra dat kon: op het moment dat de Herstructurering was voltooid. Op een eerder moment had het verstrekken van de gevraagde transparantie het herstructureringsproces verstoord. Verzoekers zijn na voltooiing direct geïnformeerd en alle vragen van Verzoekers over de Herstructurering zijn sindsdien uitgebreid beantwoord. Sommige Verzoekers waren daarbij als managers in de Dümmen Orange groep van de Herstructurering op de hoogte. Met het verweerschrift hebben Verweersters uitgebreider informatie verstrekt dan waartoe zij waren gehouden en daarmee is inmiddels ruimschoots aan enige informatieplicht jegens Verzoekers voldaan. De Ondernemingskamer overweegt als volgt. Op grond van de administratievoorwaarden van STAK DOP I en STAK DOP II, de statuten van DOP I, DOP II en Watson TopCo en de ISA komen aan Verzoekers in hun hoedanigheid van houders van certificaten van aandelen in (indirect) Watson TopCo geen bijzondere informatierechten toe. Verweersters hebben in het kader van de ISA terecht gesteld dat alleen ‘Investors’ in de zin van die overeenkomst bepaalde informatie dienden te krijgen. Verzoekers traden nu juist toe als ‘Managers’. Verzoekers beschikken als certificaathouders ook niet over vergaderrechten, stemrechten of bijzondere goedkeuringsrechten ten aanzien van Watson TopCo. Daarbij komt nog dat informatieverschaffing voorafgaand aan de Herstructurering ontegenzeggelijk problematisch zou zijn vanwege de gevoeligheid van dat proces en de overeengekomen vertrouwelijkheid met de betrokken Senior Debt Lenders. Dat Verzoekers niet voorafgaand aan de Herstructurering zijn geïnformeerd kan daarom geen gegronde redenen opleveren om te twijfelen aan een juist beleid en een juiste gang van zaken. Wat betreft de informatievoorziening na de Herstructurering moet worden geconstateerd dat het e-mailbericht van 26 maart 2021 wel erg summier was. Als gevolg van de Herstructurering was de participatie van Verzoekers in de Dümmen Orange groep ineens, voor de meesten van hen geheel onverwacht, omgezet in een participatie in een lege vennootschap waaruit kennelijk geen baten meer te verwachten waren. In het bericht wordt evenmin uitgelegd dat, en waarom, Dümmen Orange groep het standpunt inneemt dat de certificaten al geen waarde meer hadden en dat de Herstructurering in zoverre geen verandering brengt in hun positie. Dat het e-mailbericht bij Verzoekers tot de nodige onrust heeft geleid is dan ook alleszins voorstelbaar. Verzoekers waren bovendien allen (erfgenaam van) oud-managers van de groep die de certificaten niet om niet, maar tegen de marktwaarde hadden verkregen. In het licht van een en ander had het bepaald voor de hand gelegen om Verzoekers uitgebreider te informeren over de achtergrond van en de noodzaak tot de Herstructurering dan is gebeurd in het bericht van 26 maart 2021. Ter zitting is ook door (de vertegenwoordigers van) Verweersters verklaard dat zij zich dat (achteraf) hebben gerealiseerd door de stroom aan vragen die op gang kwam na het verzenden van dat bericht. Na indiening van het verzoekschrift hebben Verweersters (in hun verweerschrift, de daarbij behorende producties en de ter zitting gegeven nadere toelichting) evenwel voldoende informatie verstrekt over de onderwerpen waarover Verzoekers specifiek meer duidelijkheid wensen door middel van een onderzoek. Voor zover er in het verleden een gebrek aan transparantie is geweest over de door Verzoekers aangedragen onderwerpen voor het onderzoek, is dat van onvoldoende gewicht om te spreken van gegronde redenen om te twijfelen aan een juist beleid en een juiste gang van zaken. Slotsom Het voorgaande leidt tot de conclusie dat er naar het oordeel van de Ondernemingskamer geen gegronde redenen zijn om te twijfelen aan een juist beleid of een juiste gang van zaken bij Watson TopCo, Watson Midco, Watson Bidco of DO Holding. Het verzoek tot het gelasten van een onderzoek zal daarom worden afgewezen. De Ondernemingskamer ziet geen aanleiding om een proceskostenveroordeling uit te spreken. Bij de beslissing van de Ondernemingskamer om het verzoek af te wijzen heeft meegewogen dat Verweersters in deze procedure voldoende informatie over de Herstructurering aan Verzoekers hebben verstrekt. Het verzoek heeft dus tot gevolg gehad dat Verzoekers – naar het oordeel van de Ondernemingskamer – inmiddels voldoende zijn geïnformeerd over de onderwerpen ten aanzien waarvan zij een onderzoek hebben gevraagd, en is daarmee niet zonder reden ingediend. De beslissing De Ondernemingskamer: wijst het verzoek van [A] , [B] , [C] , [D] , [E] , [F] , Stichting Administratiekantoor Agri Invest, [G] , [H] , [I] , [J] , [K] en [L] af. Deze beschikking is gegeven door  mr. C.C. Meijer, voorzitter,  mr. W.A.H. Melissen en  mr. A.P. Wessels, raadsheren, en  prof. dr. mr.