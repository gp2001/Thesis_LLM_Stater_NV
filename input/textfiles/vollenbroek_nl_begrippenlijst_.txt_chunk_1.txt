Voordat de overdracht van de woning plaatsvindt, krijgen kopers, verkopers, verkopend- en aankoopmakelaar een conceptakte van levering door de notaris ter controle toegezonden. Het anti-speculatiebeding is een verkoopregulerende bepaling bij de verkoop of bij uitgifte in erfpacht van gemeentelijke bouwgrond. Hiermee wil een gemeente speculatieve handel in onroerende zaken voorkomen. Vaak neemt de gemeente een bepaling op dat een eigenaar/bewoner bij verkoop van de woning binnen een bepaalde termijn, toestemming tot verkoop aan moet vragen en/of een gedeelte van de winst moet afdragen aan de gemeente. Op niet naleving van het anti- speculatiebeding staat een hoge boete. Een appartement is een zelfstandige woning in een groter gebouw zoals een flat. Iedere wooneenheid in dit gebouw heeft een eigen huisnummer en kadastrale registratie. Wanneer één appartement over meerdere woonlagen beschikt spreken we van een maisonnette. Een éénkamer wooneenheid noemt men vaak een studio. De entree, het trappenhuis, de lift e.d. zijn onderdeel van de gezamenlijke ruimte. Met het kopen van een appartementsrecht wordt de koper mede-eigenaar van een gebouw. Het appartementsrecht geeft het een aandeel van de eigenaar in het totaal weer (dit is bijvoorbeeld nodig voor de verrekening van onderhoudskosten en de opstalverzekering). Het recht ontstaat na het splitsen van het appartement in meerdere delen (de woon- en /gebruiksruimten). Overigens is niet ieder appartement, beneden- of bovenwoning een appartementsrecht. De gezamenlijke eigenaren zijn verenigd in een Vereniging van Eigenaren (VvE). Zij hebben samen alle stemmen om voor- of tegen een voorstel te stemmen. Afhankelijk van de verdeling ontstaat een gedeeld stemrecht. Een vergadering van de VvE vindt meestal één keer per jaar plaats. Asbest is een natuurlijk product, bestaande uit gesteente en daarin mineralen met taaie, onbrandbare vezels. Asbesthoudend materiaal is tot in de jaren tachtig toegepast in en om veel huizen. Vaak gebeurde dit in de vorm van asbesthoudend cement. Sinds 1993 is het gebruik van asbest verboden. Helaas zijn nog niet alle woningen asbestvrij. Dit geldt met name voor oudere woningen.