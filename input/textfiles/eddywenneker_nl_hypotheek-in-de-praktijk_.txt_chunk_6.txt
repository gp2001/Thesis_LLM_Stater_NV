Slechts rente op leningen voor aanschaf en onderhoud en dergelijke van de eigen woning zijn aftrekbaar. Grondrente en bouwrente die zijn berekend over de periode die ligt voor de totstandkoming van de koop/aanneemovereenkomst, behoort tot de koopsom van de woning en is dus niet aftrekbaar. Grondrente en bouwrente die betrekking hebben op de periode na het tijdstip van de totstandkoming van de koop/aanneemovereenkomst komen wel voor aftrek in aanmerking. Het moet dan wel een woning zijn die uitsluitend bestemd is om in het kalenderjaar of binnen de daaropvolgende twee jaren als eigen woning te gaan dienen. Er zijn twee verschillende hypotheekvormen die als beleggingshypotheek worden aangeduid. De vorm waarbij met de hypothecaire lening aandelen worden gekocht die te zijner tijd gebruikt worden om de hypotheekschuld af te lossen, heeft de volgende fiscale gevolgen. De rente op het gedeelte van de hypotheekschuld dat is aangewend voor de aankoop van de eigen woning is aftrekbaar in box I. Het gedeelte van de hypotheekschuld dat gebruikt is voor de aankoop van de aandelen komt in mindering op de grondslag van box III. De waarde van de aandelen zelf behoort eveneens tot de grondslag van box III. De vorm waarbij met het oog op de aflossing van de lening een kapitaalverzekering wordt afgesloten waarbij de ingelegde premies in aandelen worden belegd, heeft andere fiscale gevolgen. In dat geval is de rente op de hypotheekschuld die is aangegaan voor de aankoop van de eigen woning aftrekbaar. Daarnaast wordt de kapitaal-verzekering (afhankelijk van de omstandigheden) aangemerkt als een kapitaalverzekering eigen woning die in box I valt of als een kapitaalverzekering die in box III valt. In 2004 is de situatie rondom de overwaarde veranderd. Wie zijn huis verkoopt met winst (overwaarde) en besluit een volledige hypotheek af te sluiten voor zijn nieuwe huis, zal rekening moeten houden met een beperkte belastingaftrek. In dat geval zal de overheid het bedrag van de overwaarde niet kwalificeren als een zo genoemde Box 1 lening. De nieuwe situatie ziet er als volgt uit. Stel u had een hypotheek ter waarde van € 200.000 en u verkoopt uw huis voor € 300.000. Uw nieuwe huis kost € 400.000. U wilt uw nieuwe woning geheel financieren en sluit een hypotheek af van € 400.000. In de nieuwe opzet vindt de overheid, dat wie eigen geld bezit, niet ook nog hoeft te profiteren van maximale renteaftrek. Van uw hypotheek ter grootte van 4 ton zal dus slechts € 300.000 in aanmerking komen als Box 1 lening. (Maar aangezien de verkoopkosten van de oude woning en de aankoopkosten van uw nieuwe woning in mindering mogen worden gebracht op de overwaarde, zal het bedrag van de maximale renteaftrek wat hoger liggen. In dit voorbeeld dus € 300.000 + 2% van € 300.000 + 10% van € 400.000 = 346.000.) Renteaftrek en de politiek. Politiek is het al jaren de linkse partijen een doorn in het oog dat vooral de hogere inkomens in geld het meeste profiteren van de renteaftrek. Maar er zijn meerdere redenen aan te voeren waarom de hypotheekrenteaftrek ter discussie staat: omdat de overheid feitelijk de aankoop van woningen meefinanciert heeft dat geleid tot veel te sterk gestegen prijzen van woningen waardoor huizen aan de onderkant van de markt (‘starterswoningen’) onbetaalbaar zijn geworden explosieve stijgingen van huizenprijzen zorgen voor macro-economische onevenwichtigheden de renteaftrek kost de overheid per jaar ca 12 miljard euro. Dat geldt kan elders ‘nuttiger’ worden ingezet, bijvoorbeeld voor renovatietrajecten in oude wijken. Vanzelfsprekend is de hypotheekaftrek een belangrijk thema.