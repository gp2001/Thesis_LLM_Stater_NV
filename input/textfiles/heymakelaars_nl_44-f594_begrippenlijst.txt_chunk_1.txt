AKTE Afspraken en andere zaken kunnen worden vastgesteld in een notarieel document. Dit noemen we een akte en deze kan alleen door de notaris worden opgesteld. Bij een aan- of verkoop van een huis heb je de volgende aktes: Akte van Levering en indien van toepassing de Hypotheekakte. AKTE VAN LEVERING De notaris maakt de Akte van Levering op tijdens de eigendomsoverdracht van de woning. Als de woning betaald is door de koper en opgeleverd wordt door de verkoper dan wordt het document een aantal dagen later geregistreerd bij het Kadaster. Dit document staat ook bekend als het Eigendomsbewijs. ANTI-SPECULATIEBEDING Het anti-speculatiebeding wordt voornamelijk gebruikt bij nieuwe woningen. Het is bedoelt om te voorkomen dat er grote winsten gemaakt worden direct na oplevering van een nieuwbouwwoning. Meestal moet er in de eerste paar jaar toestemming worden gevraagd om te verkopen en moet een gedeelte van de winst worden afgedragen. Overtreding van het anti-speculatiebeding wordt bestraft met een hoge boete. APPARTEMENT Een appartement is een individuele woning in een gebouw met gemeenschappelijke onderdelen zoals een flat of appartementsgebouw. APPARTEMENTSRECHT Als je een Appartement koopt dan koop je een Appartementsrecht. Dit betekent dat je een mede-eigenaar wordt van een gedeelte van het gebouw en het recht hebt op het gebruik van een bepaald gedeelte van de woning, namelijk het Appartement. In de splitsingsakte staat exact omschreven welk gedeelte van het gebouw je mag gebruiken met een bijbehorend aandeel in het gebouw. De eigenaren zijn verplicht lid van de Vereniging van Eigenaren (VvE) en zijn gezamenlijk verantwoordelijk voor het onderhoud van het gebouw. De kosten van de VvE worden naar rato verdeeld over de eigenaren. ASBEST Asbest werd vroeger vaak gebruikt in brandvertragende producten. Sinds 1993 is het gebruik van Asbest verboden, maar asbesthoudende materialen zijn tot en met de jaren tachtig veelvuldig toegepast. Met name voor oudere woningen is het aan te raden om een onderzoek naar asbesthoudende materialen te verrichten. Hey! Makelaars neemt meestal een asbest-clausule gezamenlijk met een ouderdomsclausule voor woningen van voor 1993. ASBESTCLAUSULE Een Asbestclausule vrijwaart de verkoper van aansprakelijkheid als er onverwacht toch asbest wordt aangetroffen en daarmee ligt het risico dus bij de koper. Hey! Makelaars neemt een asbestclausule op voor woningen ouder dan 1993. Dit is van belang omdat het verwijderen van asbesthoudende materialen kostbaar kan zijn terwijl het meestal niet direct zichtbaar is. BANKGARANTIE Bij een bankgarantie verklaart de bank garant te staan voor een bedrag (meestal 10%) als de koper zijn verplichtingen niet nakomt. Als alternatief voor de bankgarantie kan de koper ook een waarborgsom bij de notaris storten. Als de koop na het tekenen van het koopcontract niet doorgaat dan kunnen de verkopers aanspraak maken op deze garantie of waarborgsom. BEDENKTIJD Na het tekenen van het koopcontract heb je nog drie dagen bedenktijd waarvan er minimaal twee werkdagen zijn. De bedenktijd gaat in op de dag nadat je het koopcontract heeft ontvangen. Eindigt de bedenktijd op een zaterdag, zondag of feestdag? Dan duurt de bedenktijd tot de eerstvolgende werkdag. Tijdens de bedenktijd kun je als koper alsnog afzien van de koop. Je hoeft daarvoor geen reden op te geven. BELASTINGAFTREK Huizenbezitters hebben een aantal belastingvoordelen in de vorm van belastingaftrek. Hierbij mag je bepaalde zaken aftrekken van je belastbaar inkomen waardoor je minder belasting betaalt. De bekendste is de hypotheekrenteaftrek waarbij je de betaalde hypotheekrente mag aftrekken.