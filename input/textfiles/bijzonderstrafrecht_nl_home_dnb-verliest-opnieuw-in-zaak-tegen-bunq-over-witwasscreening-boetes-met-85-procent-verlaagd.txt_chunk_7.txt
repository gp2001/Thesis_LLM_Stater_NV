150). Daarvoor bestaat in dit geval onvoldoende aanleiding, omdat het geen zeer forse termijnoverschrijding betreft (vijf maanden) en omdat op verzoek van eiseres langere termijnen gegund zijn voor het indienen van een zienswijze. Gelet op de omstandigheid dat de boetes inmiddels flink gematigd zijn en gelet op het eigen vermogen van eiseres acht de rechtbank niet aannemelijk dat haar financiële positie thans zodanig is dat zij niet in staat is, zo nodig met een betalingsregeling, de boetes te betalen. De rechtbank ziet ook in de overige door eiseres aangevoerde omstandigheden, met uitzondering van de hierna te bespreken overschrijding van de redelijke termijn, evenmin aanleiding voor verdere matiging van de boetebedragen. De rechtbank acht boetes van € 60.000,- en € 75.000,- passend en geboden. Redelijke termijn Eiseres betoogt dat de redelijke termijn is overschreden en vraagt de rechtbank daaraan gevolgen te verbinden. Volgens vaste rechtspraak (zie bijvoorbeeld de uitspraak van het CBb van 26 oktober 2021, ECLI:NL:CBB:2021:961) geldt bij punitieve sancties als uitgangspunt dat de redelijke termijn als bedoeld in artikel 6, eerste lid, van het Verdrag tot bescherming van de rechten van de mens en de fundamentele vrijheden (EVRM) behoudens bijzondere omstandigheden is overschreden als de rechtbank niet binnen twee jaar nadat deze termijn is aangevangen uitspraak doet. De termijn vangt aan op het moment dat DNB een handeling heeft verricht waaraan eiseres de verwachting kon ontlenen dat haar een boete zou worden opgelegd; dit is in de regel het moment van het voornemen tot boeteoplegging. In dit geval dateert het voornemen van DNB om de boetes op te leggen van 18 februari 2020. De rechtbank is van oordeel dat, gelet op de ingewikkeldheid van de onderhavige procedure en gelet op de omvang van de bezwaar- en beroepschriften en de overige gedingstukken, in dit geval van een langere termijn dan twee jaar moet worden uitgegaan. Die ingewikkeldheid is hier gelegen in de aard en omvang van de aan de orde zijnde problematiek, waaronder in het bijzonder het aantal vermeende overtredingen, en de samenhang met en gevolgen van de aanwijzing voor onderhavige procedure. De rechtbank acht daarom een termijn van drie jaar redelijk. De rechtbank stelt vast dat met de uitspraak van heden de totale procedure bijna 3 jaar en 6 maanden heeft geduurd. Dat betekent dat de redelijke termijn met zes maanden is overschreden. Volgens vaste jurisprudentie wordt bij overschrijding van de redelijke termijn in punitieve zaken de boete in beginsel gematigd met 5% per half jaar (naar boven afgerond). De rechtbank zal om die reden beide boetes met 5% matigen en de boetes derhalve vaststellen op € 57.000,- (artikel 3, tweede lid, Wwft) en € 71.250,- (PEP). Conclusie en gevolgen Het beroep is gegrond.