En toch nog ergens in leven. Heengegaan maar toch nog hier. Een eenzame plastic zak viel over de rand van de krater en gleed omlaag, helemaal omlaag. Het gaf een bijzonder primitief gevoel: in de geur van brandend vuil en het geknars van bovenmenselijke machines kwam de verwrongen logica van de consumptiemaatschappij tot een even plotselinge als verbijsterende ontknoping. Aan de achterkant van de ketels bekeken we het ingewikkelde verbrandingssysteem en het nog veel ingewikkelder systeem waarmee de vrijkomende gassen worden gereinigd en elektriciteit wordt opgewekt. Het is te saai om te beschrijven, maar het werkt. Ik stond voor een batterij beeldschermen in de controlekamer en keek door dik glas naar de vuren die met een camera werden gefilmd. De temperatuur was 850º Celsius. Op een groot scherm was de chemische samenstelling van het brandende afval te zien – er konden stoffen aan de ketel worden toegevoegd om bepaalde giffen te neutraliseren. Elektriciteit opwekken is elementaire natuurkunde, maar toen de chef-operator het aan mij uitlegde, verscheen op mijn gezicht diezelfde uitdrukking als vroeger bij natuurkunde op school en hield ik mezelf voor dat er wel belangrijker dingen op de wereld waren. Het duizelde me nog van de dood die ik levend in de ogen had gezien in de diepte aan de andere kant van de deur. Ook had ik het gevoel dat ik iets had aanschouwd dat in onze herinnering ooit dezelfde weg zal gaan als de schoensmeerfabriek van Dickens. ‘De mensen uit de buurt denken dat de vuilniswagen het afval gewoon in het vuur kiept,’ zei een van de medewerkers in de controlekamer. ‘Maar het is veel complexer. Toch raken mensen van zo’n schoorsteen in paniek.’ Thuis in de keuken deed ik het licht aan om de rommel op de krant te bestuderen. Wie weet heeft Bataille gelijk en betekent het feit dat er minder weg te gooien is soevereiniteitsverlies, maar zo voelde het niet toen ik door de spullen scharrelde en terugdacht aan het vuur. Het peertje in de lamp erboven kreeg wellicht een tweede leven en dat gold ook voor de koelkast die zacht bromde in de stilte van de kleine uurtjes. De tegels onder mijn voeten zouden wellicht ooit worden verwerkt in de puinlaag onder een nieuwe weg; de fluitketel en de klok zouden eeuwig blijven leven. Nadat ik alles in de zak had teruggedaan en het deksel had gesloten ging ik eens even op internet kijken hoe het zat met orgaan- en weefseldonatie. Vertaling: Heijo Alting. Dit stuk is afkomstig uit (2008), een essaybundel over Groot-Brittannië en Amerika. Rubbish! (Eden Project Books, 414 pp., juni 2005, isbn 978 1 903 91944 6).