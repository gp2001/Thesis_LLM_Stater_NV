7.7.1. De VVE heeft aangevoerd dat de kosten van het hiervoor bedoelde herstel beduidend hoger zijn uitgevallen doordat Marcan in 2008 het souterrain grondig heeft verbouwd en daar allerlei voorzieningen heeft aangebracht, zoals vloerverwarming, bubbelbaden en een tegelvloer. De VVE heeft aangevoerd dat Marcan niet bevoegd was tot het aanbrengen c.q. wijzigingen van de gemeenschappelijke gedeelten van het appartement, hetgeen Marcan volgens de VVE wel heeft gedaan door het aanbrengen van eerdergenoemde voorzieningen. Volgens de VVE heeft Marcan bij het verbouwen van de kelder in 2008 bovendien een waarschuwing voor nieuwe lekkages in de wind geslagen, waarmee zij het risico heeft genomen dat de bij de verbouwing aangebrachte aankleding en voorzieningen in het appartement beschadigd zouden raken. Voorts heeft de VVE gesteld dat de voorzieningen zijn aangebracht wegens het gebruik van het appartement en het daarbij behorende souterrain als seksinrichting, hetgeen in strijd is met de in de splitsingsakte vastgestelde bestemming van cafébedrijf met magazijn. 7.7.2. De rechtbank overweegt als volgt. Marcan heeft gemotiveerd betwist dat zij ongeoorloofde wijzigingen heeft aangebracht aan het appartement. Marcan heeft aangevoerd dat met de in het modelreglement (artikel 6) verboden op-, aan- of onderbouwen aan gemeenschappelijke zaken niet zijn bedoeld de door haar aangebrachte zaken. Volgens Marcan zijn geen dragende muren verwijderd bij de verbouwing van het souterrain en is ten behoeve van de vloerverwarming en vloerbetegeling een extra vloer aangebracht op de constructievloer. In dit licht heeft de VVE naar het oordeel van de rechtbank onvoldoende onderbouwd dat Marcan in strijd met het Modelreglement wijzigingen heeft aangebracht aan de gemeenschappelijke gedeelten van het appartementengebouw. Met Marcan is de rechtbank van oordeel dat artikel 6 lid 1 van het Modelreglement er niet toe strekt het aanbrengen van een tegelvloer of badkuip op de constructievloer te verbieden. Voor de uitleg van deze bepaling dient de bedoeling van partijen als uitgangspunt. Die bedoeling dient in dit geval naar redelijkheid en billijkheid te worden bepaald aan de hand van de tekst van de bepaling in de context van het gehele reglement. Met het modelreglement hebben de appartementseigenaren nadere invulling gegeven aan de wettelijke rechten en verplichtingen van appartementseigenaren. Kern van het appartementsrecht is enerzijds het recht op het exclusieve gebruik van bepaalde gedeelten van een gebouw en anderzijds de plicht tot het in stand houden van het gehele gebouw, waaronder de gemeenschappelijke gedeelten. In dat licht dient de bepaling dat geen op-, aan- of onderbouw mag worden aangebracht aan gemeenschappelijke gedeelten dan ook letterlijk te worden uitgelegd, erop neerkomend dat geen nieuwe bouwwerken op het dak, aan de buitengevel of onder de vloer van het appartementengebouw mogen worden aangebracht. 7.7.3. Evenmin is naar het oordeel van de rechtbank gebleken dat de door Marcan aangebrachte wijzigingen aan de privé-gedeelten van haar appartement nadeel hebben toegebracht (of nog toebrengen) aan andere gedeelten van het appartementencomplex. De rechtbank wijst in dit kader op hetgeen onder 7.5 en 7.6 van dit vonnis is overwogen, erop neerkomend dat niet vast is komen te staan dat de door Marcan uitgevoerde verbouwingswerkzaamheden tot de waterschade hebben geleid. Gesteld noch gebleken is dat de door Marcan in haar appartement aangebrachte wijzigingen op andere wijze dan de bedoelde lekkage nadeel hebben toegebracht aan overige gedeelten van het appartementencomplex. 7.7.4. De VvE heeft voorts aangevoerd dat Marcan in 2008, nadat de vochtproblemen met behulp van een pomp (tijdelijk) waren verholpen, onverantwoord heeft gehandeld door het appartement grondig te verbouwen en volledig af te werken. De VVE heeft die stelling onderbouwd met een verwijzing naar de factuur voor het dichtmaken van een scheur in de wand/vloer van het souterrain d.d. 17 januari 2008 (productie 3 bij de conclusie van antwoord in conventie en van eis in kelderreconventie), waarop is vermeld: “Gezien de druk van het grondwater op de vloer/wanden bestaat de mogelijkheid dat hierdoor nieuwe scheuren ontstaan”. De consequenties van dat onverantwoord handelen, te weten hogere kosten voor het waterdicht maken van het souterrain en schade aan het interieur van het souterrain, zijn voor rekening van Marcan, aldus de VvE. Marcan heeft betwist dat zij rekening moest houden met nadere lekkages. Volgens Marcan is pas in een later stadium duidelijk geworden dat de locale reparaties onvoldoende waren en dat de gehele vloer behandeld moest worden. De rechtbank overweegt als volgt. Marcan heeft zelf aangevoerd dat de vochtproblemen in het souterrain reeds jaren speelden. Dit, in combinatie met de mededeling op de hiervoor genoemde factuur, noopte Marcan tot behoedzaamheid bij het verbouwen van het souterrain. Marcan had zich ervan moeten vergewissen dat het vochtprobleem door het verdiepen van de pompput en het injecteren van de scheuren definitief was verholpen, alvorens over te gaan tot het uitvoerig verbouwen van het souterrain. In ieder geval had Marcan de VvE in staat moeten stellen om vast te stellen of de vochtproblemen deugdelijk waren verholpen, alvorens over te gaan tot renovatie. Gesteld noch gebleken is dat Marcan dat heeft gedaan. Door het plaatsen van onder andere een nieuwe vloer en scheidingswanden heeft Marcan het onderzoek naar en het herstellen van de lekkage bemoeilijkt. De gevolgen daarvan komen voor risico en rekening van Marcan. Dat betekent dat voor zover de kosten van het waterdicht maken van het souterrain hoger zijn uitgevallen doordat Marcan wegens bedoelde verbouwing zaken en voorzieningen heeft aangebracht in het souterrain, deze door Marcan zelf dragen dienen te worden en niet kunnen worden verhaald op de VvE. Partijen zullen zich er over uit dienen te laten in hoeverre de kosten van de door [Z] verrichte werkzaamheden ad € 42.000,- (exclusief BTW, hoger zijn uitgevallen doordat Marcan het souterrain heeft verbouwd. Partijen zullen zich er ook over dienen uit te laten in hoeverre in de (meerwerk)facturen van [Z] d.d. 7 november 2011 (€ 2.203,- inclusief BTW) en 26 januari 2012 (€ 535,50 inclusief BTW) dergelijke kosten begrepen zijn. De rechtbank overweegt daarbij dat de VvE op zichzelf niet heeft betwist dat deze facturen door [Z] in rekening zijn gebracht wegens noodzakelijke werkzaamheden aan gemeenschappelijke gedeelten, zodat dat in rechte vast staat en de VvE in beginsel dus gehouden is deze bedragen aan Marcan te vergoeden. Marcan zal te zijner tijd, afhankelijk van de vraag of de VvE het gebrek bedoeld onder 7.1.2 al dan niet deugdelijk herstelt, in de gelegenheid worden gesteld om bij conclusie na tussenvonnis in conventie te reageren, waarna de VvE in de gelegenheid is om een antwoordconclusie in conventie te nemen. 7.7.5. De rechtbank overweegt tenslotte nog dat voor de vraag of de VvE de kosten van het herstel van de gemeenschappelijke gedeelten dient te dragen, niet relevant is of het appartement al dan niet door Marcan in strijd met de in de splitsingsakte omschreven bestemming wordt gebruikt. Niet vast is immers komen te staan dat deze wijze van gebruik tot schade aan de gemeenschappelijke gedeelten heeft geleid. 7.8. Op grond van dezelfde overwegingen als weergegeven onder 7.7.4, erop neerkomend dat Marcan niet redelijk heeft gehandeld door daags na de aanpassing aan de pomp en het injecteren van de scheuren, over te gaan tot een omvangrijke verbouwing, zonder na te (doen) gaan of de reparatie afdoende was, oordeelt de rechtbank dat Marcan geen aanspraak kan maken op betaling door de VvE van de kosten voor het herstellen van het interieur van het souterrain. Dat is niet anders indien Marcan wordt aangesproken tot (het vergoeden van) dat herstel door haar (voormalig) huurder Angels B.V., waarvan overigens niets is gebleken. Nu de vordering reeds hierom niet toewijsbaar is, behoeft de vraag of de verbouwing een met de splitsingsakte strijdig gebruik van het souterrain tot doel had, hier geen bespreking. De vordering als weergegeven onder 4) van 3.1 zal dan ook te zijner tijd worden afgewezen. 7.9.