De Internet Gids Essay Wat we allemaal niet weggooien Tegen de tijd dat ik had uitgeplozen hoe onze dood eruitzag, stonden de bomen alweer in blad. Mijn onderzoek naar vuilnis had de hele winter geduurd en eindigde deze avond bij mijn eigen afvalbak. Ik schudde hem leeg op een uitgespreide krant op de keukenvloer: een cornflakesverpakking, gebruikte scheermesjes, klokhuizen van appels en wattenstaafjes. Terwijl ik mijn blik over de spullen liet dwalen, besefte ik hoe persoonlijk dit relaas was geweest. Ik was op zoek gegaan naar het einde maar steeds weer uitgekomen bij deze rommel op de grond, die me belangwekkend en autobiografisch voorkwam. Zo zijn de seizoenen en zo is ons afval: als je maar lang genoeg stilstaat bij hun neiging tot herhaling ga je vanzelf denken aan verloren tijd. Het begon allemaal in het Londense stadsdeel Camberwell op een avond dat het oranje van de straatlantaarns ternauwernood de mist wist te doorboren. Alf startte zijn bestelbus en stuurde links en rechts langs werkzaamheden aan de weg, ontweek pylonen maar niet de natte sneeuw die tegen de voorruit woei en weer verdween. ‘Allemachtig nog an toe,’ zei hij, ‘als dat leven is, hoeft het niet voor mij.’ Hij doelde op zijn werk als accountmanager bij een groot reclamebureau en hoe hij zich toen voelde. ‘Uiteindelijk begreep ik dat leven alleen de moeite is als je het voor de liefde doet, niet voor het geld.’ ‘Wat bedoel je met leven voor de liefde?’ vroeg ik. Hij haalde een hand door zijn haar en wreef over zijn gezicht. ‘Dat ik mijn eigen behoeften ondergeschikt maak aan die van anderen,’ zei hij. ‘Toen ik die ellendige baan opgaf en werd, besefte ik dat we allemaal met elkaar verbonden zijn. Freeganisten bekommeren zich om de werkelijke behoeften van de mens – de gemeenschap komt op de eerste plaats. In 2002 heb ik de knoop doorgehakt en besloten voortaan deze boodschap te verkondigen en zo oprecht mogelijk te leven. Ik wilde de aarde sparen. Niet alleen maar consumeren en zo. In mijn vorige leven dreef ik alles te ver door.’ Alf was nu 33. Uit de laadruimte van de bus kwam plotseling het hoofd van zijn vriend en medefreeganist Martin tevoorschijn. Martin was 36 en kwam uit Sydney. Hij duwde zijn bril iets omhoog en vertelde over de ontgoocheling die hij als tiener had gevoeld omdat iedereen geobsedeerd was door geld en bezittingen. ‘Daaruit moet je een logische conclusie trekken,’ zei hij. ‘Daarom hebben we afstand gedaan van al ons bezit, want zoals Mill zei: als je een slecht systeem ten val wilt brengen, kun je de producten ervan beter niet meer kopen.’ ‘Precies,’ zei Alf. ‘Als je de hebzucht in de wereld wilt bestrijden, moet je iets doen tegen de hebzucht in jezelf. In het Verenigd Koninkrijk wordt maar liefst 40 procent van al het voedsel weggegooid. Uit onderzoek blijkt dat we de grootste verspillers op aarde zijn. En afval speelt een belangrijke rol in het geloof dat economie is.’ ‘Ja,’ zei Martin, ‘ware spiritualiteit is sterker dan hebzucht. Wij willen juist macht uit handen geven. Uit de ratrace stappen.