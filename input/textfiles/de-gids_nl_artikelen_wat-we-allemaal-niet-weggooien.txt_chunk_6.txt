‘Mensen begrijpen het niet – maar daar komt nu snel verandering in. We proberen in een paar jaar iets te bereiken dat in andere Europese landen al heel lang gebeurt.’ In Calvert wordt het meeste afval ’s nachts aangevoerd. Naast de enorme hijskranen en de belt ligt een spoorbaan waarover in het donker spooktreinen vol afval uit Londen en Bristol arriveren. Elke dag, vijf dagen per week, ten minste vier treinen per dag, en elke trein telt gemiddeld vijftig wagons met elk 15 ton afval. ‘Dat is een hele berg,’ zei ik. ‘Zeker,’ zei April. ‘Daar draaien twee elektriciteitscentrales op, direct naast ons terrein. Een derde van de duurzame energie in ons land komt uit restafval.’ (Het probleem is dat slechts 3 procent van onze elektriciteit uit duurzame bronnen komt.) Toen we midden op de stortplaats stonden, wees April naar de bomen aan de horizon. ‘Helemaal tot daar,’ zei ze. Het terrein tussen ons en de bomenrij was door landschapsarchitecten ingericht en zag eruit als heel gewoon Engels heuvelland met struiken en gras, alleen lag er onder deze vegetatiedeken minstens honderdduizend ton Engels huisvuil te rotten. ‘Het is net een appeltaart,’ zei ze, ‘met leem als bodem en gras als glazuur.’ Ik wist niet of het beeld van een warme, kleverige, instabiele vulling onder een dunne korst wel klopte, maar April zei dat ze geen betere metafoor had. Peter Robinson vertelde over het ‘uitloogsel’, de waterige bruine drab die uit al dat oude plastic en papier en huisvuil lekt en na ter plaatse te zijn gezuiverd uiteindelijk weer helemaal schoon in een kanaal wordt geloosd. Ik zag ook buizen – er zijn er 450 – voor het opvangen van gas waarmee elektriciteit moest worden opgewekt. We liepen over een kam van bruinig slijk naar het hoogste punt. Toen ik vandaar omlaag keek, was het alsof ik in een maankrater staarde, alleen was deze kolossale kuil gevuld met vuilnis. De hemel boven de slijkhelling en de met plastic tasjes bezaaide modder was diepblauw. De krater was 60 meter diep en boven onze hoofden zwermden kraaien gevolgd door zeemeeuwen. Het was alsof de Tesco-tasjes zich vanaf onze kant uitstrekten tot aan de horizon; ik keek omlaag en zag een fles priklimonade voor kinderen, een geplet doosje Typhoo-thee, een bus Dulux-verf en een pak met vruchtensap van het merk Capri Sun: de verse detritus van een doorsneeleven. In de verte zag ik nog meer plastic tassen vastgedraaid rondom de takken van een hakhoutbosje. Ze klapten in en uit als zwoegende longen. Er was iets met de overweldigende hoeveelheid afval en de omvang van de krater waardoor je zenuwen overbelast raakten: het uitzicht op al die gebruikte spullen laag op laag bezorgde me een metafysische dreun die nog het best kon worden vergeleken met het gevoel dat je krijgt tussen zestigduizend schreeuwende supporters in een voetbalstadion of in een menigte van miljoenen smekelingen in Mekka. Terwijl April terugliep, liet ik het schouwspel hoog op de vuilnisbelt nog even op me inwerken. Een afgedankt bad, een hoop tapijt, duizend lege sinasflessen, honderdduizend lamsboutjes, een miljoen flessen shampoo: allemaal spullen die bij het leven hoorden en naar de dood verwezen. ‘Er zijn vierduizend vuilnisbelten in het land,’ zei April terwijl we door de modder ploegden; de kraaien doken. ‘Deze raakt uiteindelijk ook vol: storten is een eindige vorm van afvalbeheer.’ Heel even vroeg ik me af of April de ontzetting op mijn gezicht had opgemerkt, want ze zei: ‘Kijk, het beste zou natuurlijk zijn dat we geen afval meer produceerden.’ ‘Dan zit jij zonder werk,’ zei ik. ‘Ik kan altijd terug in de chemie.’ We lachten en ik zag vanuit mijn ooghoek een zeemeeuw (of een albatros) op uitgestrekte vleugels omlaag het donker in glijden. In de modder lag naast een geplette plastic radio een doosje ongebruikte bouillonblokjes. Ik nam aan dat de vogel het zilverpapier had opgemerkt en nu zijn kans greep. ‘We doen hier in Calvert veel aan ongediertebestrijding,’ zei April. ‘Je moet wel. We houden valken. Zeemeeuwen nemen verschrikkelijk veel troep mee en laten het verderop vallen. Daar staan ze bekend om.’ Ik keek over de boomkruinen naar de plek die zij ‘verderop’ noemde: de dorpen en forenzenplaatsjes van Buckinghamshire en verderop de steden waar de mensen vredig slapen terwijl een trein de bouillonblokjes wegbrengt die ze eerst tijdelijk en daarna voorgoed zijn vergeten. We moeten wel geloven dat weggegooide spullen net als wijzelf in het niets oplossen. Als dat niet zo was, zouden we heel anders moeten leven, ons veel meer bewust van de keuzes die we maken en de troep die we op de wereld achterlaten. Geen afval produceren veronderstelt een levenslang ethisch besef dat wellicht ten koste gaat van ons genot – en de handel –, een toestand waarin de mensen geen moment verlost zijn van de parafernalia van het verleden en de realia van de dood. Want al geven we het niet toe, het idee van weg-zijn biedt ons in het heden troost; als er nooit iets weggaat, is alles bezinksel. Als niets voorbijgaat, zijn wij niet langer stippen op een tijdbalk maar in zekere zin de belichaming van alles wat ooit is geweest en nog zal zijn. Dat horen we liever niet, maar het zou wel kunnen verklaren waarom we in echte betrokkenheid bij recycling een zekere transcendentie menen te ontwaren. Mensen zouden eens kunnen denken dat hun leven meer inhoudt dan hun leven; toch bepaalt die gedachte nu het sentiment van een hele generatie. Dingen weggooien is zo wezenlijk voor onze manier van leven dat we niet eens meer weten dat we het zijn gaan doen om ons genot te verhogen. Zoals alles – zoals gezondheid, zoals hulp bij hongersnood, zoals nationale veiligheid – moet ook de ethische aandrang om zo min mogelijk afval te produceren in begrijpelijke, zakelijke termen worden vertaald om er in de praktijk iets mee te kunnen. Wat het meest tot de verbeelding spreekt met betrekking tot afval zijn de enorme financiële voordelen van recycling – er kan winst worden gemaakt, en dat is nu eenmaal een belangrijk motief voor verandering. Dit werd het eerst onderkend in Japan, bij bedrijven als Toshiba die een systeem van ‘integraal kwaliteitsbeheer’ hadden ontwikkeld in het streven naar een fabricageproces met . Veel Japanse bedrijven werken tegenwoordig volgens de norm dat bij de productie slechts één defect per miljoen eenheden is toegestaan. ‘In de arena van het huisvuil,’ zei Stephen Tindale van Greenpeace, ‘wordt met de aandacht verlegd naar de gehele levenscyclus van producten. Zero waste is een verzamelbegrip voor verantwoordelijke producenten, milieuvriendelijke ontwerpen, afvalbeperking, hergebruik en recycling. Het is een breuk met starre, louter op verbranding gerichte systemen en biedt een nieuw beleidskader voor de transformatie van de huidige lineaire productieprocessen en afvalverwerking tot “slimme” systemen waarmee huisvuil wordt benut als grondstof en waarmee banen en welvaart worden gecreëerd in lokale gemeenschappen.’ Dat betekent op zijn simpelst gesteld dat een bedrijf dat lepels wil gaan produceren eerst, nog vóór de eerste lepel van de band rolt, een plan opstelt voor de ethisch verantwoorde inkoop van het metaal, voor transport in vervoermiddelen die weinig koolstof uitstoten, voor het afvoeren van de metaalkrullen, voor het hergebruik van het koelwater in de walsen en voor het vervaardigen van herbruikbare verpakkingen. Zero defects, zero waste. Zero waste zou weleens een van de belangrijkste principes van het postindustriële tijdperk kunnen blijken.