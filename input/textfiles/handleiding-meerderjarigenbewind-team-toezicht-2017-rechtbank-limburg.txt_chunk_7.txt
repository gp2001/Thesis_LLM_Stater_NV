Hieronder
valt bijvoorbeeld belastingaangifte doen, maar ook het aanvragen van
inkomensverruimende maatregelen zoals (bijzondere) bijstand, zorgtoeslag, huurtoeslag
of een PGB. De bewindvoerder moet ook de administratie voeren over alle goederen die onder bewind
staan. De bewindvoerder controleert of de inkomsten van de rechthebbende ook
werkelijk worden ontvangen, zorgt voor het doen van de gewone dagelijkse uitgaven en
is verantwoordelijk voor de administratie van de inkomsten en uitgaven. “Beschikken”  is het verkopen, vervreemden (is een ruimer begrip dan verkopen; het
wisselen van eigenaar) of bezwaren van een of meer goederen die onder bewind zijn
gesteld. Bijvoorbeeld een huis verkopen en in eigendom overdragen (vervreemden) of
daarop een hypotheek vestigen (bezwaren). Door beschikkingshandelingen verandert het
onder bewind gestelde vermogen, iets wat de wetgever ter bescherming van de
rechthebbende vooraf wil laten controleren door de rechter. 11. 5.2 waar de bewindvoerder toestemming voor nodig heeft
Wanneer de bewindvoerder over goederen wil beschikken , dan heeft hij de toestemming
van de rechthebbende nodig. Als de rechthebbende toestemming weigert of door zijn
toestand of ziekte niet in staat is toestemming te geven, moet de bewindvoerder
vervangende machtiging van de kantonrechter hebben, vóórdat hij over een goed kan
beschikken. Dit geldt bijvoorbeeld ook als de bewindvoerder een lening wil afsluiten of een
gerechtelijke procedure wil starten of in een proces of een geschil een regeling wil treffen
met een schuldeiser of de andere partij. Wil of kan de rechthebbende geen toestemming
geven, dan kan de bewindvoerder dit aan de kantonrechter vragen. 5.3 waar de rechthebbende toestemming voor nodig heeft
Wanneer de rechthebbende over zijn goederen wil beschikken, bijvoorbeeld om iets te
kopen of te verkopen, dan moet hij toestemming hebben van de bewindvoerder. Geeft de
bewindvoerder deze niet, dan kan de rechthebbende de kantonrechter verzoeken een
machtiging af te geven om ook zonder medewerking van de bewindvoerder over zijn
goederen te beschikken. 5.4 geen hoogstpersoonlijke rechtshandelingen door de bewindvoerder
De bewindvoerder mag geen hoogstpersoonlijke rechtshandelingen verrichten voor de
rechthebbende. Voorbeelden daarvan zijn het maken van een testament, het erkennen
van een kind en het afgeven van een schriftelijke wilsverklaring waarbij de toestemming
voor medische handelingen wordt geweigerd. 5.5 de rechthebbende houdt zich niet aan het bewind - derdenbescherming
Het feit dat de rechthebbende niet meer zonder toestemming van de bewindvoerder mag
beheren en beschikken, wil nog niet zeggen dat hij ook juridisch niets meer kan doen. Integendeel, in beginsel kan de rechthebbende geldig alle rechtshandelingen verrichten. Dit brengt met zich mee dat als de rechthebbende iets zonder toestemming van de
bewindvoerder koopt, de verkoper gewoon recht heeft op betaling van de koopprijs. Dit
heeft te maken met wat juridisch “derdenbescherming” heet. Alleen wanneer de verkoper wist of moest weten dat er een bewind was, kan hij geen
aanspraak maken op deze derdenbescherming. In dat geval kan de bewindvoerder de
betaling weigeren. Volgens de wettelijke regeling kan de verkoper de betaling niet
verhalen op de onder het bewind staande goederen. Betaling kan dan ook niet worden
afgedwongen. De verkoper “weet” dat iem and onder bewind is gesteld indien hij door de bewindvoerder
daarvan, bijvoorbeeld door middel van een aangetekende brief met daarbij gevoegd een
afschrift van de rechterlijke beslissing tot onderbewindstelling, op de hoogte is gesteld. Dit is bijvoorbeeld van belang indien een rechthebbende ongeremd koopt bij bepaalde
postorderbedrijven, telefoonaanbieders of meedoet aan dure telefoon- of tv-spelletjes. Aangenomen wordt dat de verkoper “moet weten” dat iemand onder bewind staat, indien
dit bewind is gepubliceerd in het Centraal Curatele- en bewindregister. https://curateleenbewindregister.rechtspraak.nl/
12. 5.6 wanneer wordt een bewind gepubliceerd? Een bewind ingesteld op grond van verkwisting of het hebben van problematische
schulden wordt krachtens de wet automatisch in het Centraal Curatele- en bewindregister
ingeschreven. Dit hoeft de kantonrechter niet uitdrukkelijk te bepalen. Is er sprake van
een rechthebbende die tijdelijk of duurzaam niet in staat is ten volle zijn belangen
behoorlijk waar te nemen als gevolg van zijn lichamelijke of geestelijke toestand, dan
kan de rechter op verzoek of ambtshalve beslissen dat het bewind in het Centraal
Curatele- en bewindregister (CCBR) wordt ingeschreven. Ook bij een reeds lopend bewind kan de kantonrechter beslissen dat het bewind alsnog
gepubliceerd kan worden. Een verzoek daartoe dient zo mogelijk zowel door de
bewindvoerder als de rechthebbende ondertekend te zijn. Het CCBR kan online
geraadpleegd worden. Het verdient aanbeveling dat een bewindvoerder na zijn benoeming controleert dat het
bewind is ingeschreven in het CCBR en hiervan als bewijs een afdruk maakt en in zijn
dossier stopt en bewaart. 5.7 samenwerking rechthebbende en bewindvoerder
De rechthebbende moet goed met de bewindvoerder samenwerken. Afspraken over het
doen van uitgaven en afdragen van inkomsten moeten nagekomen worden. De bewindvoerder beheert het geld van de rechthebbende, maar kan nooit méér
uitgeven dan er binnenkomt. Daardoor kan het leefgeld voor de rechthebbende soms
heel krap zijn. Ook kan het gebeuren dat de bewindvoerder dingen die de rechthebbende
graag zou willen kopen of doen, niet kan toestaan. Deze problemen moeten dan samen
opgelost worden. Als er echt geen oplossing kan worden gevonden, kan de kwestie aan de kantonrechter
worden voorgelegd. Als de rechthebbende niet meewerkt en geld voor de bewindvoerder aan het bewind
onttrekt en voor de bewindvoerder achterhoudt, kan dat reden zijn om het bewind te
beëindigen. 5.8. belangenverstrengeling bewindvoerder - rechthebbende
Vanzelfsprekend mag er financieel geen enkele belangenverstrengeling tussen de
bewindvoerder en de rechthebbende bestaan. De bewindvoerder mag bijvoorbeeld geen
geld of eigendommen van de rechthebbende aan anderen of zichzelf uitlenen, of met
rechthebbende een arbeidsovereenkomst aangaan. Indien de bewindvoerder en
rechthebbende met elkaar gehuwd zijn of anderszins een economische eenheid vormen
kan dit onder omstandigheden anders zijn. 6. Bewindvoerder: wat wordt daarvan verwacht? 6.1 de taak van de bewindvoerder
De bewindvoerder dient de onder bewind gestelde goederen te administreren en te
beheren. 13. Wanneer de rechthebbende nog geen bankrekening heeft, moet de bewindvoerder een of
meer rekeningen op naam van rechthebbende openen. Daarvoor dient hij onder meer
een afschrift van de beschikking tot onderbewindstelling aan de bank af te geven. Heeft
de rechthebbende reeds een of meer rekeningen, dan moet de bewindvoerder ervoor
zorgen dat de bank in kennis wordt gesteld van zijn benoeming en dat, als die
rekeningen worden gehandhaafd er een aantekening komt waaruit blijkt dat er sprake is
van bewind. Ook dient de bewindvoerder te regelen naar wie de bankafschriften worden
gestuurd. Alle ontvangsten en betalingen in het bewind moeten via een bankrekening lopen die op
naam van rechthebbende staat. Het is niet toegestaan dat inkomsten van rechthebbende
lopen via een rekening op naam van de bewindvoerder of via een en/of rekening. Dit is
anders indien er tussen de rechthebbende en de bewindvoerder sprake is van een
economische eenheid omdat ze samenwonen of getrouwd zijn. In de praktijk moet er in
elk geval een zogenaamde beheerrekening zijn, waar alle inkomsten op binnenkomen en
uitgaven van gedaan worden, en een zogenaamde leefgeldrekening, een rekening waar
rechthebbende vrij over kan beschikken. Daarnaast kunnen er ook spaar- of
beleggingsrekeningen zijn. Zie ook punt 6.4. De bewindvoerder dient te zorgen voor een zo goed mogelijke en veilige belegging van
het vermogen van de rechthebbende. Verder is de bewindvoerder verplicht tot financiële verslaglegging aan de kantonrechter:
hij dient snel na zijn benoeming een boedelbeschrijving op te maken van de aan het
bewind onderworpen goederen en jaarlijks een rekening en verantwoording over het
voorafgaande kalenderjaar. De professionele bewindvoerder dient tegelijkertijd met zijn bereidverklaring een plan
van aanpak over te leggen (artikel 5, eerste lid, Besluit Kwaliteitseisen) en in het geval
van problematische schulden tevens een aanvullend plan van aanpak. Ten slotte is het de taak van de bewindvoerder om de rechthebbende in en buiten rechte
te vertegenwoordigen waar het gaat om goederen die onder het bewind vallen, zoals bij
een boedelscheiding en een alimentatieprocedure of procedures die verband houden met
het inkomen, zoals een loonvordering of een bezwaar- of beroepsprocedure tegen een
besluit van een uitkeringsinstantie. 6.2 boedelbeschrijving
De kantonrechter moet erop letten dat de bewindvoerder goed met het geld en de zaken
van de rechthebbende omgaat. Dit kan hij alleen als hij weet wat de rechthebbende
bezit. Daarom moet de bewindvoerder binnen vier maanden  na de aanvang van het
bewind een formulier inleveren waarop alle eigendommen van de rechthebbende precies
omschreven moeten zijn: de boedelbeschrijving. Doorgaans is het niet nodig dat de volledige inboedel van rechthebbende in detail wordt
beschreven. Alleen als er sprake is van waardevolle spullen, zoals antiek, kunst en
sierraden, dienen deze benoemd te worden. Ook dient vermeld te worden of de rechthebbende deelgenoot is in bijvoorbeeld een
onverdeelde nalatenschap of een huwelijksgemeenschap.