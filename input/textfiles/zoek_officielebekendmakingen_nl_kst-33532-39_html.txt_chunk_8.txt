De Staat
zal vervolgens de koopprijs, stel EUR 2,7 miljard, voldoen. Allereerst wordt een gedeelte
van deze EUR 2,7 miljard verrekenend met de eerder door de Staat verstrekte overbruggingslening
van EUR 1,1 miljard. Voor het restant van de koopprijs (in dit voorbeeld EUR 1,6 miljard)
krijgt de Holding een vordering op de Staat («de Staat staat voor EUR 1,6 miljard
bij de Holding in het krijt»). De Staat zal deze vordering al naar gelang de liquiditeitsbehoefte
van de Holding afbetalen. Het restant ervan vervalt bij de ontmanteling van de Holding,
waarmee na de verplaatsing van SNS Bank kan worden begonnen (zie paragraaf 3.2). Nadat de Staat SNS Bank heeft overgenomen van de Holding, zal zij zo snel als mogelijk
voor beheer worden ondergebracht bij stichting NLFI. Vervolgens zal de privatisering
van SNS Bank worden voorbereid. Wanneer SNS Bank daarvoor gereed is zal ik uw Kamer
informeren. Voor zowel de koop van SNS Bank door de Staat als de daarop volgende overdracht
van de aandelen SNS Bank van de Staat aan stichting NLFI zal formeel akkoord moeten
worden verkregen van de Europese Centrale Bank, die op grond van het (SSM) rechtstreeks het prudentieel toezicht op SNS Bank uitoefent. 3.2 Ontmanteling SNS REAAL holding Met de verkoop van REAAL N.V. en de verplaatsing van SNS Bank onder de Staat heeft
het in stand laten van SNS REAAL geen toegevoegde waarde meer. Zij bezit dan nog verschillende
activa, maar zij heeft geen dochterondernemingen meer. In lijn met de verplichtingen
die voortvloeien uit het herstructureringsplan dat met de Commissie is overeengekomen,
zal de Holding, na verkoop van REAAL N.V. en verplaatsing van SNS Bank, worden ontmanteld. Dit betekent dat de Holding haar resterende activa zal verkopen, haar crediteuren
met die opbrengsten zal betalen en het restant aan de aandeelhouder (stichting NLFI/de
Staat) zal uitbetalen. Een eerste inschatting is dat de Holding na verkoop van REAAL
N.V. (tegen EUR 150 miljoen) en verplaatsing van SNS Bank (tegen EUR 2,7 miljard)
nog ongeveer EUR 2,3 miljard aan activa heeft. De Holding heeft nog ongeveer EUR 200 miljoen schulden. Dit zou betekenen dat er
nog maximaal EUR 2,1 miljard resteert voor de aandeelhouder (inclusief het nog uitstaande
bedrag van de vordering van EUR 1,6 miljard). Voor een overzicht van de investeringen
en opbrengsten is een tabel opgenomen onder paragraaf 5 van deze brief. 3.3 Gevolgen voor het personeel Voor SNS Bank zal de verhanging geen personele consequenties hebben, omdat de betreffende
transactie enkel een verschuiving is van eigendomsverhoudingen. De Staat wordt direct
eigenaar van SNS Bank, daar waar de Staat nu al via de Holding indirect eigenaar is
van SNS Bank. Voor de Holding heeft het slechts beperkte personele consequenties. Daar waar eerst al het personeel van zowel SNS Bank als REAAL N.V. ondergebracht was
in de Holding is al het personeel in de afgelopen maanden ten behoeve van de verkoop
reeds toebedeeld aan REAAL N.V. of SNS Bank. De Raad van Bestuur en de Raad van Commissarissen
van de Holding zullen vooralsnog gehandhaafd blijven; bij ontmanteling van de Holding
zullen deze functies vervallen. SNS Bank heeft momenteel een gedeelde Raad van Commissarissen
met SNS REAAL. Er zal in het kader van de verlening van het formele akkoord voor de
verplaatsing van SNS Bank worden gekeken naar de optimale bemensing van het bestuur
en de Raad van Commissarissen van SNS Bank. 4. Staatssteunaspecten Een van de aandachtspunten die naar voren kwam uit de evaluatie van de nationalisatie
van SNS REAAL was de noodzaak van vroegtijdige afstemming met de Commissie. Gezien
het reeds lopende staatssteuntraject en de verplichtingen die SNS REAAL en de Staat
richting de Commissie zijn aangegaan middels het herstructureringsplan, is er gedurende
de gehele periode doorlopend contact tussen mijn ministerie en de Commissie geweest. Dit contact is in de loop van deze periode steeds verder geïntensiveerd tot op het
hoogste ambtelijke niveau. In het kader van de voorgenomen verkoop aan Anbang heb ik de Commissie steeds op de
hoogte gehouden over het verloop van dit proces. De Commissie heeft aangegeven dat
het gevolgde verkoopproces van REAAL N.V. en het prijsaanpassingsmechanisme passen
binnen de afspraken om REAAL N.V. te verkopen via een competitief proces. Specifieke
goedkeuring door de Commissie van de verkoop van REAAL N.V. is daarom niet nodig. Voor de koop van SNS Bank tegen marktwaarde heeft de Commissie informeel aangegeven
dit niet als steun te zien. 5. Budgettaire gevolgen Deze paragraaf schetst de verwachte budgettaire gevolgen op basis van de huidige stand
van zaken. Uiteindelijk is het aan het Centraal Bureau voor de Statistiek (CBS) en
Eurostat om de gevolgen op het EMU-saldo en de EMU-schuld vast te stellen. De verkoop van REAAL N.V., de verplaatsing van SNS Bank en de ontmanteling van de
Holding hebben geen gevolgen voor de uitgavenkaders. In de begrotingsregels is namelijk
bepaald dat alle kosten en opbrengsten van de interventies in de financiële sector
niet relevant zijn voor het uitgavenkader. De verkoopopbrengst van REAAL N.V. heeft geen directe gevolgen voor het EMU-saldo. De verkoop van REAAL N.V. is een transactie tussen twee marktpartijen. Er gaat dus
geen geld van of naar de overheid. Als de koopprijs van SNS Bank naar het oordeel van de Commissie een weerspiegeling
is van de actuele marktwaarde heeft de verplaatsing van SNS Bank geen effect op het
EMU-saldo, omdat het hier gaat om een financiële transactie. Na verkoop van REAAL N.V. en de verplaatsing van de bank resteert een holding zonder
activiteiten of dochters. De Holding zal daarom niet langer onderdeel zijn van de
marktsector, maar van de overheidssector . Door deze herclassificatie worden de uitgaven en ontvangsten van de Holding toegerekend
aan het EMU-saldo. Dit negatieve effect wordt geraamd op 0,05% bbp in 2015 in de veronderstelling
dat de belangrijkste uitgaven van de Holding al in 2015 plaatsvinden. De verkoopopbrengst van REAAL N.V. heeft ook geen directe gevolgen voor de EMU-schuld.