Je afvalstroom is echt de meest zichtbare invloed die je op de wereld hebt. Je ziet de inhoud van je vuilnisbak en weet wat je hebt voortgebracht. Wat mij zo boos maakt, is dat afvalbedrijven de lokale overheden steeds weer weten te belazeren – die belazerbaarheid van lokale overheden maakt me woest. Momenteel werken we aan een beter systeem: we gaan de afvalstroom niet alleen indammen maar er ook waarde uit genereren. Begrijp je het verschil? Het probleem met overheden is alleen dat ze te afwachtend zijn; pas als het afval voor hun neus ligt, vragen ze zich af wat ze ermee aan moeten. Waar het om draait, is dat je de samenleving zo inricht dat je niet met afval blijft zitten.’ Ze bleven tot diep in de nacht doorbomen over het transformeren van de morele waarden van de Britten en de met staatsgeld gefinancierde afrekening met oude gewoonten en volle vuilnisbakken. En in tegenstelling tot de freeganisten wendden ze zich niet tot God als gids in vuilnisland, maar tot Europa, waar veel gemeenschappen al met een soort verbijstering terugkijken op het kortzichtige verleden. De mannen aan mijn tafel hadden een hypotheek en geloofden toch in ecologisch zakendoen: ze voorzien een toekomst waarin afval zal worden omgezet in klinkende munt uit winstoogmerk, het enige waar de wereld naar wil luisteren, zo menen ze. Met de freeganisten zou uiteindelijk hetzelfde kunnen gebeuren als met de verbrandingsovens: ze worden overbodig door de scherpe neus voor slim hergebruik waarover het grootbedrijf, diezelfde macht waartegen ze zich ooit witgloeiend hebben verzet, beschikt. Waar alles eindigt is bekend. Het besef van eindigheid heeft zich echter nog lang niet als een nieuw begin ontpopt. Hoe lang de weg is die we nog te gaan hebben, drong tot me door tijdens mijn eerste gesprek met de pr-medewerkster van de verbrandingsoven in Edmonton, of, zoals zij het liever zeggen, het centrum voor ecologie, recycling en energie. Ze proberen hier in te spelen op de veranderingen waarvan ik er hier een paar heb beschreven (ze zeggen dat ze afval behandelen als een grondstof), maar voelen zich nog altijd overgoten met hetzelfde sop. Ik zag geen aanleiding voor andere gevoelens: in de centrale worden kolossale hoeveelheden huisvuil verbrand, en dat vindt de wereld niet fijn. ‘Ik begrijp eigenlijk niet zo goed wat je hier zou willen doen,’ zei Wendy Lord, het hoofd van de afdeling Communicatie. ‘Ik wil graag zien wat jullie in Edmonton uitvoeren.’ ‘Maar het is een vrij oude centrale. Ik kan wel een bezoek aan een modernere regelen.’ ‘Ik kom liever naar Edmonton,’ zei ik. ‘Gewoon om te zien hoe jullie omgaan met de nieuwe voorschriften.’ ‘Tja, ik weet het niet, Andrew. Ik bedoel…’ ‘Als je eerst wat meer over mij wilt weten, heb ik daar begrip voor,’ zei ik. ‘Hoe had je je dat voorgesteld, Andrew?’ Ik weet niet of ze dat op de school voor public relations leren, maar extreme onwil kan worden uitgelegd als een vorm van agressie (net als overdreven vaak iemands naam zeggen). Het kan ook een teken van paranoia of schaamte zijn, maar van dat alles was niets te bespeuren toen ik Wendy Lord uiteindelijk ontmoette bij de receptie van Edmonton. Ze kwam met grote stappen naar me toe op kniehoge laarzen en glimlachte beangstigend professioneel, tegelijk welwillend en toegeeflijk. Ik kreeg het gevoel dat ze milieufreaks al op 500 meter kon herkennen, maar mij gunde ze kennelijk het voordeel van de twijfel, want ze verzocht me mee te komen, de trap op, en schotelde me een video voor, waarna ze zelf verdween. Dat zij de hoofdrol in de video speelde, stelde me niet bepaald op mijn gemak, maar binnen de kortste keren wist ik wat het vlaggenschip van de Londense afvalverwerking deed om schoner en moderner te worden. Ondanks de ‘voorlichting’ op industriële schaal vinden veel mensen verbrandingsovens gewoon vuilnisbelten in de lucht. ‘Het probleem is niet het organisch afval,’ schrijft Murray, ‘het zijn de materialen waaruit giftige stoffen vrijkomen bij verbranding.’ Al bij vroege metingen ‘werden verbrandingsovens aangewezen als de belangrijkste veroorzaker van dioxines en furanen, en zelfs halverwege de jaren negentig, toen er al meer veroorzakers bekend waren, kwam een derde van de totale uitstoot nog altijd uit gemeentelijke ovens.’ De centrale in Edmonton is voor de helft eigendom van de North London Waste Authority en voor de helft van het commerciële afvalbedrijf SITA UK.