Verzoekers vroegen daarin onder andere om het Waarderingsrapport. Op 7 oktober 2022 is een reactie gekomen van Verweersters op de bezwarenbrief, met een uitgebreidere toelichting op de Herstructurering dan in de brief van 26 maart 2021. Het Waarderingsrapport werd niet overgelegd omdat dit concurrentiegevoelige en gedetailleerde vertrouwelijke informatie zou bevatten. De gronden van de beslissing Verzoekers hebben aan hun verzoek ten grondslag gelegd dat er gegronde redenen zijn voor twijfel aan een juist beleid en een juiste gang van zaken van Watson TopCo, Watson MidCo, Watson BidCo en DO Holding. Als toelichting hebben Verzoekers – samengevat – het volgende naar voren gebracht: Verzoekers trekken de door Verweersters opgegeven redenen voor en de noodzaak van de Herstructurering in twijfel. Verzoekers vermoeden dat de Herstructurering was bedoeld om op een eenvoudige en goedkope wijze van Verzoekers af te komen. Verzoekers zijn niet gelijk behandeld met andere certificaathouders (of aandeelhouders) die wel zijn gecompenseerd voor hun verliezen als gevolg van de Herstructurering. Verweersters hebben nagelaten transparant te zijn over de hiervoor genoemde onderwerpen, en weigeren hierover nog steeds voldoende openheid van zaken te geven aan Verzoekers. Verweersters hebben gemotiveerd verweer gevoerd. De Ondernemingskamer zal hieronder waar nodig op dit verweer ingaan. Ontvankelijkheid in het verzoek jegens MidCo Verzoekers zijn volgens Verweersters niet ontvankelijk in hun verzoek voor zover dat ziet op Watson MidCo, nu Watson MidCo per 29 maart 2021 is ontbonden en opgehouden te bestaan. Dat is een andere situatie dan het geval waarin een vennootschap in staat van faillissement verkeert, aldus Verweersters. De Ondernemingskamer volgt Verweersters daarin niet. Verzoekers hebben ter zitting terecht gesteld dat het feit dat Watson MidCo is ontbonden direct verband houdt met de Herstructurering, ten aanzien waarvan Verzoekers nu juist een onderzoek vragen. Dat Watson MidCo inmiddels is opgehouden te bestaan maakt niet dat haar beleid en de gang van zaken in het kader van de Herstructurering tot aan die ontbinding geen onderdeel kunnen zijn van een enquête of dat Verzoekers daarbij geen belang hebben. Watson MidCo wordt door dit oordeel ook niet in enig processueel belang geschaad, nu expliciet mede namens haar verweer is gevoerd. Verzoekers zijn daarom ontvankelijk in hun verzoek ten aanzien van Watson MidCo. Noodzakelijkheid van de Herstructurering Verzoekers hebben vraagtekens gezet bij de door Verweersters gestelde oorzaken voor en noodzakelijkheid van de Herstructurering. Die noodzaak wordt volledig toegeschreven aan de impact van COVID-19, terwijl de sector waarin de Dümmen Orange groep opereert weliswaar een lichte terugslag heeft gekend door het uitbreken van de pandemie, maar vrij snel daarna weer is opgeklommen en sindsdien floreert. Alle signalen leken erop te wijzen dat 2021 ook voor de Dümmen Orange groep weer een goed jaar zou worden, maar toch werd de Herstructurering geïmplementeerd, zo stellen Verzoekers. Zij wijzen er in dit verband op dat (i) de EBITDA aan het eind van boekjaar 2020/2021 weer een stuk hoger was (€ 45,5 miljoen) dan het boekjaar ervoor, (ii) bonussen zijn uitgekeerd aan werknemers van de Dümmen Orange groep over zowel boekjaar 2019/2020 als boekjaar 2020/2021 en (iii) de accountant een going-concern verklaring heeft afgegeven in het kader van de jaarrekening 2019/2020. Door gebrek aan noodzaak voor de Herstructurering vermoeden Verzoekers dat deze uitsluitend is geëffectueerd om op een eenvoudige en goedkope wijze van Verzoekers af te komen. Het voorgaande levert volgens Verzoekers gegronde redenen op om te twijfelen aan een juist beleid en een juiste gang van zaken. De Ondernemingskamer overweegt als volgt. Het is voldoende gebleken dat, hoewel de omzet van de Dümmen Orange groep na 2016 een stijgend verloop had tot 2019, de financiële situatie van de Dümmen Orange groep in die periode verslechterde, met name wat betreft haar liquiditeit in combinatie met haar schuldpositie. Daarvoor zijn verschillende oorzaken aan te wijzen, zoals Verweersters hebben toegelicht en Verzoekers niet (voldoende) hebben weersproken, waaronder het herhaaldelijk uitbreken van ziektes bij gewassen (met bijbehorende financiële gevolgen zoals annuleringen van bestellingen, vertrekkende klanten en betaling van schadevergoedingen aan telers), afnemende marges en toenemende concurrentie. Als gevolg daarvan kampte de Dümmen Orange groep met een steeds groter wordend liquiditeitsprobleem, waardoor een schending van de Financiële Voorwaarde een steeds reëlere mogelijkheid werd. Deze verslechterende financiële positie werd ook gesignaleerd door verschillende kredietbeoordelaars, die hun ‘outlook’ van de Dümmen Orange groep steeds vaker in negatieve zin bijstelden. Een schending van de Financiële Voorwaarde bleef tot in april 2020 uit doordat steeds het grensbedrag van € 24,5 miljoen onder de RCF niet werd gehaald. De gevolgen van het uitbreken van COVID-19 maakten dat zeer snel substantiële aanvullende liquiditeit nodig was. Uit het door Verweersters overgelegde overzicht van uitstaande schulden blijkt dat daardoor vanaf april 2020 een getrokken bedrag van € 64 miljoen onder de RCF uitstond. In combinatie met een te hoge verhouding tussen de nettoschuld en de EBITDA – die in ieder geval al vanaf het begin van boekjaar 2018/2019 aanwezig was – bestond vanaf april 2020 een ernstige dreiging van een schending van de Financiële Voorwaarde. Het lukte Verweersters vervolgens niet om de schending van de Financiële Voorwaarde op de daarop volgende peildata te voorkomen. Het is ook niet aannemelijk geworden dat zij die schending hadden kunnen voorkomen. Als gevolg van een schending van de Financiële Voorwaarde zou de Term Loan van € 350 miljoen in één keer opeisbaar kunnen worden indien de verstrekkers van de RCF de RCF zouden opeisen, en zouden de Senior Debt Lenders hun pandrechten op (onder meer) de aandelen in Watson BidCo kunnen uitwinnen. Dat scenario was verre van denkbeeldig, gezien de druk tot herstructurering die in die periode door verschillende Senior Debt Lenders werd uitgeoefend op het management van de Dümmen Orange groep en op verstrekkers van de RCF. Daarmee zou de continuïteit van de Dümmen Orange groep ernstig in gevaar komen. De conclusie is dat de noodzaak tot herstructurering daadwerkelijk bestond toen in mei 2020 door het management van de Dümmen Orange groep werd besloten met de Senior Debt Lenders te gaan praten over een herstructurering en tijdens het daaropvolgende traject dat tot de Herstructurering heeft geleid. Verweersters hebben dat naar het oordeel van de Ondernemingskamer voldoende kunnen onderbouwen, en voor het tegendeel – dat in die periode de Herstructurering niet nodig zou zijn – bestaan geen aanwijzingen. Verzoekers hebben ter ontkrachting van die noodzaak steeds volstaan met vermoedens of te algemene stellingen, zoals dat de sierteeltsector juist floreerde in de zomer van 2020 en het in de eerste helft van 2021 uitzonderlijk goed deed, en verwezen naar de omzet van concurrenten van de Dümmen Orange groep. Wat betreft de situatie van de Dümmen Orange groep zelf hebben Verzoekers enkel gewezen op de prestaties van de groep in de vorm van omzet en EBITDA. Volgens Verzoekers was eind 2020/begin 2021 al bekend dat 2021 een heel goed jaar zou worden. Wat hier ook van zij, dit doet niet af aan de omstandigheid dat de Dümmen Orange groep – zoals door Verweersters uiteen is gezet – een groeiend liquiditeitsprobleem had en in de knel kwam door een (dreigende) schending van de Financiële Voorwaarde, die zou leiden tot een ongecontroleerd executieproces. Voor de overige door Verzoekers gestelde omstandigheden waaruit volgens hen volgt dat er geen noodzaak bestond voor de Herstructurering (de bonusbrieven, de toegenomen EBITDA en de going concern-verklaring van de accountant) hebben Verweersters naar het oordeel van de Ondernemingskamer een afdoende verklaring kunnen geven. Zij hebben erop gewezen dat in de bonusbrief voor boekjaar 2019/2020 expliciet is opgenomen dat dat jaar financieel geen succes was, en dat desondanks een bonus werd uitgekeerd om werknemers gemotiveerd te houden. In de brief staat vermeld: “Our investor, BC Partners, recognizes the immense preparation work that was done (…) and has therefore agreed to still pay out the achieved personal targets of the short term incentive scheme (STI), even though the minimum threshold of our company EBITDA was not achieved”. De bonusbrief ten aanzien van het boekjaar 2020/2021 en de gunstige resultaten na de Herstructurering (per maart en september 2021) dateren van na de Herstructurering en kunnen daarom niet afdoen aan de noodzaak van de Herstructurering. Dat de accountant een going concern-verklaring heeft afgegeven ten aanzien van de jaarrekening 2019/2020, die in februari 2021 is gedeponeerd, was enkel vanwege de additionele overbruggingsfaciliteit van € 13,5 miljoen die is verstrekt in het kader van de Herstructurering (zie hiervoor, 2.27). Voorts hebben Verweersters uiteengezet dat de Dümmen Orange groep later in het boekjaar 2021/2022 weer in financieel zwaar weer is gekomen en wederom aanvullende liquiditeit heeft moeten aantrekken. Verzoekers hebben ook deze verklaringen niet voldoende kunnen weerspreken. De conclusie luidt dat de noodzaak van de Herstructurering voldoende is komen vast te staan en dat (het meewerken aan) de effectuering van de Herstructurering geen grond oplevert om te twijfelen aan een juist beleid of een juiste gang van zaken van de Dümmen Orange groep.Belangen certificaathouders bij Herstructurering veronachtzaamd? Wat betreft de behartiging van de belangen van Verzoekers stelt de Ondernemingskamer voorop dat de aandeelhouder – en in het verlengde daarvan de certificaathouder – in een herstructurering als hier aan de orde een lage (zo niet de laagste) rang heeft. Indien evenwel enige waarde voor de aandeelhouder (en daarmee certificaathouder) valt te verwachten, mag op zichzelf genomen van (het bestuur van) de vennootschap worden verwacht dat in een herstructurering als hier aan de orde een regeling over toedeling van die waarde aan (of compensatie van) de certificaathouder wordt opgenomen. Uit het Waarderingsrapport blijkt dat vlak voor de implementatie van de Herstructurering in alle daarin opgenomen scenario’s de Senior Debt Lenders niet volledig voldaan zouden kunnen worden. Dat betekende dat de partijen die aan Watson TopCo vreemd vermogen hadden verstrekt (zoals de Minderheidsaandeelhouders en [R] , die een Vendor Loan van € 15 miljoen aan Watson TopCo had verstrekt), maar ook de verschaffers van eigen vermogen in elk scenario volledig ‘out of the money’ zouden zijn geweest. In het kader van de Herstructurering hebben de Senior Debt Lenders uiteindelijk 60% van de Senior Debt afgeschreven. Ook Crick en de Minderheidsaandeelhouders hebben hun aandeelhoudersleningen afgeschreven. Geen van de aandeelhouders van Watson Topco heeft een uitkering op zijn aandelen ontvangen. Dit betekent dat in alle mogelijke scenario’s, inclusief dat van de Herstructurering, de certificaten van Verzoekers geen waarde vertegenwoordigden. Gelet op die stand van zaken vlak voor de implementatie van de Herstructurering, kan niet worden aangenomen dat Verweersters met de Herstructurering hebben beoogd Verzoekers buiten spel te zetten of dat Verweersters de belangen van Verzoekers in onvoldoende mate hebben behartigd. Een gegronde reden om aan een juist beleid of een juiste gang van zaken van de Dümmen Orange groep te twijfelen, kan hier dus niet worden gevonden. Ongelijke behandeling certificaathouders? Verzoekers hebben gesteld dat sprake is geweest van ongelijke behandeling van houders van certificaten van aandelen in (indirect) Watson TopCo. Certificaathouders die ten tijde van de Herstructurering nog werkzaam waren bij de Dümmen Orange groep is na de Herstructurering de mogelijkheid geboden om hun initiële inleg in het MEP terug te verdienen door deelname aan het Casper MEP. Deze werknemers mochten tegen betaling van alleen de registratiekosten certificaten van aandelen in Casper Debtco (of een daaraan gelieerde entiteit) verkrijgen. Dat aanbod is aan Verzoekers niet gedaan. Ook hebben Verzoekers gesteld dat in de maanden voorafgaand aan de Herstructurering aan sommige certificaathouders die nooit werknemer zijn geweest van de Dümmen Orange groep een aanbod is gedaan tot inkoop van hun certificaten tegen een korting of tot deelname aan een alternatieve regeling tot investering in Casper Debtco. Verzoekers verwijzen daarvoor onder meer naar een van maart 2021 van [Q] , die daarin een aanbod doet om aandelen (“shares”) over te nemen tegen betaling van een bedrag (“funds”). Verzoekers wijzen er tot slot op dat het huidige bestuur van Casper Debtco wordt gevormd door personen die bestuurder zijn van één of meer rechtspersonen van de voormalige groep. Verweersters erkennen dat aan certificaathouders die nog werkzaam waren bij de Dümmen Orange groep ten tijde van de Herstructurering de mogelijkheid is geboden om certificaten te verkrijgen door deelname aan het Casper MEP tegen een veel lager bedrag dan de andere deelnemers van het Casper MEP moesten betalen. Dat is volgens Verweersters echter geen compensatie voor door hen geleden verliezen uit het verleden, maar een incentive voor werkzaamheden in de toekomst. De rechtvaardiging voor dat aanbod is gelegen in het feit dat deze certificaathouders nog werkzaam zijn bij de Dümmen Orange groep. De vrees was dat deze anders ongemotiveerd zouden raken of de groep zouden verlaten. De stelling dat aan andere certificaathouders die nooit werkzaam zijn geweest bij de Dümmen Orange groep een aanbod is gedaan om hun certificaten tegen betaling van een bedrag over te nemen is volgens Verweersters onjuist. Verweersters zijn niet bekend met het bestaan van dergelijke certificaathouders. Uitsluitend aan de Minderheidsaandeelhouders (zie 2.13) is door BC Partners (en dus niet door Verweersters) het aanbod gedaan om hun aandeelhoudersleningen over te nemen tegen een laag bedrag, in combinatie met de overdracht van hun aandelen. Die aandelen vertegenwoordigden op dat moment geen waarde, en die betaling zag dan ook alleen op de aandeelhouderslening. De bedoeling van BC Partners was om daarmee zoveel aandeelhoudersbelangen in de handen van BC Partners te brengen. In dat kader moet de e-mail van de heer Hersee ook worden bezien. BC Partners is bovendien aandeelhouder geworden in de nieuwe Dümmen Orange groep als gevolg van het feit dat zij Senior Debt had gekocht en dus als schuldeiser een andere positie had in de Herstructurering dan de andere aandeelhouders van Watson TopCo. De Ondernemingskamer oordeelt als volgt. In het kader van de Herstructurering zijn niet alle certificaathouders gelijk behandeld.