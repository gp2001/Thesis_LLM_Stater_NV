Op deze wijze blijft ook bij een informele bezwaarafhandeling de rechtsbescherming
van de belastingplichtige gewaarborgd. Op het terrein van de Wet WOZ zijn diverse initiatieven genomen op het gebied van
de informele bezwaarafhandeling. Dat is gedaan met verschillende methoden en in verschillende
fasen. Het Ministerie van BZK heeft de resultaten van dit WOZ-pionierstraject weergegeven
in het rapport «Een snellere en betere behandeling van WOZ-bezwaren». Een tweetal gemeenten heeft ingezet op een correcte en snelle afhandeling van een
bezwaar, bijvoorbeeld door telefonische bereikbaarheid en inloopavonden na verzending
van de WOZ-beschikkingen. In enkele andere gemeenten is een pilot gehouden met een
zogenoemde «voormelding». De voormelding vond plaats in oktober 2011, dus in aanloop
naar het vaststellen van de WOZ-beschikking. Hiervoor werd een elektronisch formulier
beschikbaar gesteld aan burgers. Met dit e-formulier konden burgers de voorlopige
WOZ-waarde van hun woning controleren aan de hand van bijbehorende objectgegevens
als inhoud, bouwjaar en referentieobjecten. Burgers die het niet eens waren met de
gegevens hebben een onderbouwd voorstel kunnen doen waarin zij konden aangeven wat
naar hun mening de correcte objectgegevens waren. De gewijzigde objectkenmerken werden
door de gemeente getoetst en zo nodig aangepast, waarna de deelnemers aan het eind
van het jaar digitaal een «voorlopig taxatieverslag» konden inzien, op basis waarvan
hun WOZ-beschikking 2012 werd vastgesteld. De mogelijkheid om in bezwaar te gaan is
blijven bestaan. 5.4 Herziening De initiatieven om tot een informele wijze van bezwaarafhandeling te komen, binnen
de mogelijkheden die de Wet WOZ biedt, zijn een stap in de goede richting. Deze initiatieven
zijn echter wel vrijblijvend voor zowel burger als gemeente. Daarom heeft het kabinet
gezocht naar verdere mogelijkheden om het contact van de burger met de overheid te
verbeteren. De herzieningsmogelijkheid voor de definitieve aanslag, zoals die in de
Fiscale agenda is geschetst, biedt een goed aanknopingspunt voor een wettelijke regeling
in de Wet WOZ. Echter, zowel de adviezen van de Waarderingskamer, de VNG en de Unie
van waterschappen op het concept voorstel van wet als de reacties die ontvangen werden
op de internetconsultatie waren niet positief ten aanzien van een wettelijke regeling
van een informele wijze van bezwaarafhandeling. Men is van oordeel dat gemeenten en
belanghebbenden niet op verplichte basis informeel contact hoeven te hebben met elkaar. De initiatieven die de laatste jaren genomen zijn laten immers goede resultaten zien
en daarvoor was geen wetsbepaling nodig. Het verplichten van informeel contact na
de bekendmaking van de WOZ-waarde zou er ook toe kunnen leiden dat andere initiatieven
niet verder ontwikkeld worden, aldus de Waarderingskamer. Het kabinet heeft er daarom voor gekozen de informele wijze van bezwaarafhandeling
vooralsnog niet op te nemen in de wet, maar de gemeenten de mogelijkheid te bieden
zelf vorm te geven aan de wijze waarop zij op informele wijze in contact treden met
hun burgers. De Waarderingskamer zal gevraagd worden te monitoren of en hoe gemeenten
dit informele contact realiseren. Over enkele jaren zal dan geëvalueerd worden hoe
en in welke mate gemeenten werk gemaakt hebben van een informele herzieningsperiode
en kan een wettelijke basis daartoe worden overwogen. 6. Gevraagde adviezen en reacties internetconsultatie 6.1.